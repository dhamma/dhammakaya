                                137.
     Evam me sutaṃ. Ekaṃ samayaṃ Bhagavā Sāvatthi-
yaṃ viharati Jetavane Anāthapiṇḍikassa ārāme. Tatra kho
Bhagavā bhikkhū āmantesi: Bhikkhavo ti. Bhadante ti
te bhikkhū Bhagavato paccassosuṃ. Bhagavā etad avoca:
Saḷāyatanavibhaṅgaṃ vo, bhikkhave, desissāmi. Taṃ
suṇātha sādhukaṃ manasikarotha, bhāsissāmīti. Evaṃ
bhante ti kho te bhikkhū Bhagavato paccassosuṃ. Bhagavā
etad avoca:--
~11.216
     Cha ajjhattikāni āyatanāni veditabbāni, cha bāhirāni
āyatanāni veditabbāni; cha viññāṇakāyā veditabbā, cha
phassakāyā veditabbā; aṭṭhādasa manopavicārā veditabbā;
chattiṃsa sattapadā veditabbā. Tatr' idaṃ nissāya idam
pajahatha. Tayo satipaṭṭhānā yad ariyo sevati, yad ariyo
sevamāno Satthā gaṇam anusāsituṃ arahati. So vuccati
yoggācariyānaṃ anuttaro purisadammasārathīti. Ayam
uddeso saḷāyatanavibhaṅgassa.
     Cha ajjhattikāni āyatanāni veditabbānīti iti kho pan'
etaṃ vuttaṃ. Kiñ c' etaṃ paṭicca vuttaṃ? Cakkhāyata-
naṃ1 sotāyatanaṃ ghānāyatanaṃ jivhāyatanaṃ kāyāyata-
naṃ manāyatanaṃ. Cha ajjhattikāni āyatanāni veditab-
bānīti iti yan taṃ vuttaṃ idam etaṃ paṭicca vuttaṃ.
     Cha bāhirāni āyatāni veditabbānīti iti kho pan' etaṃ
vuttaṃ. Kiñ c' etaṃ paṭicca vuttaṃ? Rūpāyatanaṃ
saddāyatanaṃ gandhāyatanaṃ rasāyatanaṃ phoṭṭhabbāya-
tanaṃ dhammāyatanaṃ. Cha bāhirāni āyatanāni veditab-
bānīti iti yan taṃ vuttaṃ idam etam paṭicca vuttaṃ.
     Cha viññāṇakāyā veditabbā ti iti kho pan' etaṃ vuttaṃ.
Kiñ c' etaṃ paṭicca vuttaṃ? Cakkhuviññāṇaṃ sotaviññā-
ṇaṃ ghānaviññāṇaṃ jivhāviññāṇaṃ kāyaviññāṇaṃ mano-
viññāṇaṃ. Cha viññāṇakāyā veditabbā ti iti yan taṃ
vuttaṃ idam etaṃ paṭicca vuttaṃ.
     Cha phassakāyā veditabbā ti iti kho pan' etaṃ vuttaṃ.
Kiñ c' etaṃ paṭicca vuttaṃ? Cakkhusamphasso sotasam-
phasso ghānasamphasso jivhāsamphasso kāyasamphasso
manosamphasso. Cha phassakāyā viditabbā ti iti yan taṃ
vuttaṃ idam etaṃ paṭicca vuttaṃ.
     Aṭṭhādasa manopavicārā veditabbā ti iti kho pan'
etaṃ vuttaṃ. Kiñ c' etaṃ paṭicca vuttaṃ? Cakkhunā
rūpaṃ disvā somanassaṭṭhānīyaṃ rūpaṃ upavicarati doma-
nassaṭṭhānīyaṃ rūpaṃ upavicarati upekhaṭṭhānīyaṃ rūpaṃ
upavicarati; sotena saddaṃ sutvā --pe--; ghānena gandhaṃ
ghāyitvā --pe--; jivhāya rasaṃ sāyitvā --pe--; kāyena
~11.217
phoṭṭhabbaṃ phusitvā --pe--; manasā dhammaṃ viññāya
somanassaṭṭhānīyaṃ dhammaṃ upavicarati domanassaṭṭhā-
nīyaṃ dhammaṃ upavicarati upekhaṭṭhānīyaṃ dhammaṃ
upavicarati. Iti cha somanassupavicārā cha domanas-
supavicārā cha upekhupavicārā. Aṭṭhādasa manopa-
vicārā veditabbā ti iti yan taṃ vuttaṃ idam etaṃ paṭicca
vuttaṃ.
     Chattiṃsa sattapadā veditabbā ti iti kho pan' etaṃ
vuttaṃ. Kiñ c' etaṃ paticca vuttaṃ? Cha gehasitāni
somanassāni, cha nekkhammasitāni somanassāni; cha
gehasitāni domanassāni, cha nekkhammasitāni domanas-
sāni; cha gehasitā upekhā, cha nekkhammasitā upekhā.
     Tattha katamāni cha gehasitāni somanassāni? Cakkhu-
viññeyyānaṃ rūpānaṃ iṭṭhānaṃ kantānaṃ manāpānaṃ
manoramānaṃ lokāmisapaṭisaṃyuttānaṃ paṭilābhaṃ vā
paṭilābhato samanupassato pubbe vā paṭiladdhapubbaṃ
atītaṃ niruddhaṃ vipariṇataṃ samanussarato uppajjati
somanassaṃ; yaṃ evarūpaṃ somanassaṃ, idaṃ vuccati
gehasitaṃ somanassaṃ. Sotaviññeyyānaṃ saddānaṃ -- pe
--; ghānaviññeyyānaṃ gandhānaṃ --pe--; jivhāviññeyyā-
naṃ rasānaṃ --pe--; kāyaviññeyyānaṃ phoṭṭhabbānaṃ --
pe --; manoviññeyyānaṃ dhammānaṃ iṭṭhānaṃ kantānaṃ
manāpānaṃ manoramānaṃ lokāmisapaṭisaṃyuttānaṃ paṭi-
lābhaṃ vā paṭilābhato samanupassato pubbe vā paṭiladdha-
pubbaṃ atītaṃ niruddhaṃ vipariṇataṃ samanussarato
uppajjati somanassaṃ; yaṃ evarūpaṃ somanassaṃ, idaṃ
vuccati gehasitaṃ somanassaṃ. Imāni cha gehasitāni soma-
nassāni.
     Tattha katamāni cha nekkhammasitāni somanassāni?
Rūpānaṃ tveva aniccataṃ viditvā vipariṇāmavirāganiro-
dhaṃ: Pubbe c' eva rūpā etarahi ca sabbe te rūpā anicca
dukkhā vipariṇāmadhammā ti evam etaṃ yathābhūtaṃ sam-
mappaññāya passato uppajjati somanassaṃ; yaṃ evarūpaṃ
somanassaṃ, idaṃ vuccati nekkhammasitaṃ somanassaṃ;
saddānaṃ tveva --pe--; gandhānaṃ tveva --pe--; rasānaṃ
tveva --pe--; phoṭṭhabbānaṃ tveva --pe--: dhammānaṃ
~11.218
tvevā aniccataṃ viditvā vipariṇāmavirāganirodhaṃ: Pubbe
c' eva dhammā etarahi ca sabbe te dhammā aniccā dukkhā
vipariṇāmadhammā ti evam etaṃ yathābhūtaṃ sammap-
paññāya passato uppajjati somanassaṃ; yaṃ evarūpaṃ
somanassaṃ, idaṃ vuccati nekkhammasitaṃ somanassaṃ.
Imāni cha nekkhammasitāni somanassāni.
     Tattha katamāni cha gehasitāni domanassāni? Cak-
khuviññeyyānaṃ rūpānaṃ iṭṭhānaṃ kantānaṃ manāpānaṃ
manoramānaṃ lokāmisapaṭisaṃyuttānaṃ appaṭilābhaṃ vā
appaṭilābhato samanupassato pubbe vā appaṭiladdhapubbaṃ
atītaṃ niruddhaṃ vipariṇataṃ samanussarato uppajjati
domanassaṃ; yaṃ evarūpaṃ domanassaṃ, idaṃ vuccati
gehasitaṃ domanassaṃ. Sotaviññeyyānaṃ saddānaṃ --
pe --; ghānaviññeyyānaṃ gandhānaṃ --pe--; jivhāviññey-
yānaṃ rasānaṃ --pe--; kāyaviññeyyānaṃ phoṭṭhabbānaṃ
--pe--; manoviññeyyānaṃ dhammānaṃ iṭṭhānaṃ kantānaṃ
manāpānaṃ manoramānaṃ lokāmisapaṭisaṃyuttānaṃ appa-
ṭilābhaṃ vā appaṭilābhato samanupassato pubbe vā appaṭi-
laddhapubbaṃ atītaṃ niruddhaṃ vipariṇataṃ samanussarato
uppajjati domanassaṃ; yaṃ evarūpaṃ domanassaṃ, idaṃ
vuccati gehasitaṃ domanassaṃ. Imāni cha gehasitāni
domanassāni.
     Tattha katamāni cha nekkhammasitāni domanassāni?
Rūpānaṃ tveva aniccataṃ viditvā vipariṇāmavirāganiro-
dhaṃ: Pubbe c' eva rūpā etarahi ca sabbe te rūpā aniccā
dukkhā vipariṇāmadhammā ti evam etaṃ yathābhūtaṃ
sammappaññāya disvā anuttaresu vimokhesu pihaṃ upaṭṭhā-
peti: Kadā 'ssu nām' ahaṃ tad āyatanaṃ upasampajja
viharissāmi yad ariyā etarahi āyatanaṃ upasampajja viharan-
tīti, iti anuttaresu vimokhesu pihaṃ uppaṭṭhāpayato uppajjati
pihapaccayā domanassaṃ; yaṃ evarūpaṃ domanassaṃ,
idaṃ vuccati nekkhammasitaṃ domanassaṃ. Saddānaṃ
tveva --pe--; gandhānaṃ tveva --pe--; rasānaṃ tveva --pe--;
phoṭṭhabbānaṃ tveva --pe--; dhammānaṃ tveva aniccataṃ
viditvā vipariṇāmavirāganirodhaṃ: Pubbe c' eva dhammā
etarahi ca sabbe te dhammā aniccā dukkhā vipariṇāmadham-
~11.219
mā ti evam etaṃ yathābhūtaṃ sammappaññāya disvā anut-
taresu vimokhesu pihaṃ upaṭṭhāhāpeti: Kadā 'ssu nām'
ahaṃ tad āyatanaṃ upasampajja viharissāmi yad ariyā etarahi
āyatanaṃ upasampajja viharantīti iti anuttaresu vimokhesu
pihaṃ upaṭṭhāpayato uppajjati pihapaccayā {domanassaṃ};
yaṃ evarūpaṃ domanassaṃ. idaṃ vuccati nekkhammasitaṃ
domanassaṃ. Imāni cha nekkhammasitāni domanas-
sāni.
     Tattha katamā cha gehasitā upekhā? Cakkhunā rūpaṃ
disvā upekhā bālassa mūḷhassa puthujjanassa anodhijinassa
avipākajinassa anādīnavadassāvino assutavato puthujjanassa;
yā evarūpā upekhā, rūpaṃ sā nātivattati; tasmā sā upekhā
gehasitā ti vuccati. Sotena saddaṃ sutvā --pe--; ghānena
gandhaṃ ghāyitvā --pe--; jivhāya rasaṃ sāyitvā --pe--;
kāyena phoṭṭhabbaṃ phusitvā --pe--; manasā dhammaṃ
viññāya uppajjati upekhā bālassa mūḷhassa puthujjanassa
anodhijinassa avipākajinassa anādīnavadassāvino assutavato
puthujjanassa; yā evarūpā upekhā, dhammaṃ sā nātivattati;
tasmā sā upekhā gehasitā ti vuccati. Imā cha gehasitā
upekhā.
     Tattha katamā cha nekkhammasitā upekha? Rūpānaṃ
tveva aniccataṃ viditvā vipariṇāmavirāganirodhaṃ: Pubbe
c' eva rūpā etarahi ca sabbe te rūpā aniccā dukkhā vipariṇā-
madhammā ti evam etaṃ yathābhūtaṃ sammappaññāya
passato uppajjati upekhā; yā evarūpā upekhā, rūpaṃ sā
ativattati; tasmā sā upekhā nekkhammasitā ti vuccati.
Saddānaṃ tvevā -- pe --; gandhānaṃ tveva --pe--; rasānaṃ
tveva --pe--; phoṭṭhabbānaṃ tveva --pe--; dhammānaṃ
tveva aniccataṃ viditvā vipariṇāmavirāganirodhaṃ: Pubbe
c' eva dhammā etarahi ca sabbe te dhammā aniccā dukkhā
vipariṇāmadhammā ti evam etaṃ yathābhūtaṃ sammappañ-
ñāya passato uppajjati upekhā; yā evarūpā upekhā, dhammaṃ
sā ativattati; tasmā sā upekhā nekkhammasitā vuccati.
Imā cha nekkhammasitā upekhā.
     Chattiṃsa sattapadā veditabbāti iti yan taṃ vuttaṃ
idam etaṃ paṭicca vuttaṃ.
~11.220
     Tatra idaṃ nissāya idam pajahathāti iti kho pan etaṃ
vuttaṃ. Kiñ c' etaṃ paṭicca vuttaṃ? Tatra, bhikkhave,
yāni cha nekkhammasitāni somanassāni, tāni nissāya tāni
āgamma, yāni cha gehasitāni somanassāni, tāni pajahatha
tāni samatikkamatha; evam etesaṃ pahānaṃ hoti; evam
etesaṃ samatikkamo hoti. Tatra, bhikkhave, yāni cha
nekkhammasitāni domanassāni, tāni nissāya tāni āgamma,
yāni cha gehasitāni domanassāni, tāni pajahatha tāni
samatikkamatha; evam etesaṃ pahānaṃ hoti; evam etesaṃ
samatikkamo hoti. Tatra, bhikkhave, yā cha nekkhammasitā
upekhā, tā nissāya tā āgamma, yā cha gehasitā upekhā, tā
pajahatha, tā samatikkamatha; evam etesaṃ pahānaṃ hoti;
evam etesaṃ samatikkamo hoti. Tatra, bhikkhave, yāni cha
nekkhammasitāni somanassāni, tāni nissāya tāni āgamma,
yāni cha nekkhammasitāni domanassāni, tāni pajahatha tāni
samatikkamatha; evam etesaṃ pahānaṃ hoti; evam etesaṃ
samatikkamo hoti. Tatra, bhikkhave, yā cha nekkham-
masitā upekhā, tā nissāya tā āgamma, yāni cha nekkham-
masitāni somanassāni, tāni pajahatha tāni samatikkamatha:
evam etesaṃ pahānaṃ hoti; evam etesaṃ samatikkamo hoti.
     Atthi, bhikkhave, upekhā nānattā nānattasitā; atthi
upekhā ekattā ekattasitā. Katamā ca, bhikkhave, upekhā
nānattā nāttasitā? Atthi, bhikkhave, upekhā rūpesu, atthi
saddesu, atthi gandhesu, atthi rasesu, atthi phoṭṭhabbesu.
Ayaṃ, bhikkhave, upekhā nānattā nānattasitā. Katamā
ca, bhikkhave, upekhā ekattā ekattasitā? Atthi, bhikkhave,
upekhā ākāsānañcāyatananissitā; atthi viññāṇañcāyatana-
nissitā; atthi ākiñcaññāyatananissitā; atthi nevasaññā-
nāsaññāyatananissitā. Ayaṃ, bhikkhave, upekhā ekattā
ekattasitā. Tatra, bhikkhave, yāyaṃ upekhā ekattā ekattasitā,
taṃ nissāya taṃ āgamma, yāyaṃ upekhā nānattā nānattasitā,
taṃ pajahatha taṃ samatikkamatha; evam etissā pahānaṃ
hoti; evam etissā samatikkamo hoti. Atammayataṃ, bhik-
khave, nissāya atammayataṃ āgamma, yāyaṃ upekhā ekattā
ekattasitā, taṃ pajahatha taṃ samatikkamatha; evam
etissā pahānaṃ hoti; evam etissā samatikkamo hoti. Tatr'
~11.221
idaṃ nissāya idaṃ pajahathāti iti yan taṃ vuttaṃ idam
etaṃ paṭicca vuttaṃ.
     Tayo satipaṭṭhānā yad ariyo sevati yad' ariyo sevamāno
satthā gaṇam anusāsituṃ arahatīti iti kho pan' etaṃ vuttaṃ.
Kiñ c' etaṃ paṭicca vuttaṃ? Idha, bhikkhave, satthā
sāvakānaṃ dhammaṃ deseti anukampako hitesī anukampaṃ
upādāya: Idaṃ vo hitāya idaṃ vo sukhāyāti. Tassa sāvakā
na sussūyanti,1 na sotaṃ odahanti, na aññā cittaṃ upaṭṭhā-
penti, vokkamma ca satthu sāsanā vattanti. Tatra, bhik-
khave, Tathāgato na c' eva attamano hoti na ca attamana-
taṃ paṭisaṃvedeti, anavassuto ca viharati sato sampajāno.
Idaṃ, bhikkhave, paṭhamaṃ satipaṭṭhānaṃ yad ariyo sevati
yad ariyo sevamāno satthā gaṇam anusāsituṃ arahati.
     Puna ca paraṃ, bhikkhave, satthā sāvakānaṃ dham-
maṃ deseti anukampako hitesī anukampaṃ upādāya; Idaṃ
vo hitāya idaṃ vo sukhāyāti. Tassa ekacce sāvakā na
sussūyanti na sotaṃ odahanti na aññā cittaṃ upaṭṭhāpenti,
vokkamma ca satthu sāsanā vattanti. Ekacce sāvakā
sussūyanti sotaṃ odahanti añña cittaṃ upaṭṭhāpenti na ca
vokkamma satthu sāsanā vattanti. Tatra, bhikkhave,
Tathāgato na c' eva attamano hoti na ca attamanataṃ
paṭisaṃvedeti, na ca anattamano hoti na ca anattamanataṃ
paṭisaṃvedeti; attamanatañ ca anattamanatañ ca tad
ubhayaṃ2 abhinivajjetvā so3 upekhako viharati sato sam-
pajāno. Idaṃ, bhikkhave, dutiyaṃ satipaṭṭhānaṃ yad
 . . . arahati.
     Puna ca paraṃ, bhikkhave, satthā sāvakānaṃ dhammaṃ
deseti . . . sukhāyāti. Tassa sāvakā sussūyanti sotaṃ
odahanti aññā cittaṃ upaṭṭhāpenti na ca vokkamma satthu
sāsanā vattanti. Tatra, bhikkhave, Tathāgato attamano c'
eva hoti attamanatañ ca paṭisaṃvedeti anavassuto ca viharati
sato sampajāno. Idaṃ, bhikkhave, tatiyaṃ satipaṭṭhānaṃ
yad . . . arahati.
~11.222
     Tayo satipaṭṭhānā yad ariyo sevati yad ariyo sevamano
satthā gaṇam anusāsituṃ arahatīti iti taṃ vuttaṃ idam
etaṃ paṭicca vuttaṃ.
     So vuccati yoggācariyānaṃ anuttaro purisadammasāra-
thīti iti kho pan' etaṃ vuttaṃ. Kiñ c' etaṃ paṭicca
vuttaṃ? Hatthidamakena, bhikkhave, hatthidammo sārito
ekaṃ yeva disaṃ dhāvati, -- puratthimaṃ vā pacchimaṃ vā
uttaraṃ vā dakkhīṇaṃ vā. Assadammakena, bhikkhave,
assadammo sārito ekaṃ yeva disaṃ . . . dakkhiṇaṃ vā.
Godamakena, bhikkhave, godammo sārito . . . dakkhi-
ṇaṃ vā. Tathāgatena, bhikkhave, arahatā sammāsam-
buddhena purisadammo sārito aṭṭha disā vidhāvati. Rūpī
rūpāni passati; ayaṃ paṭhamā disā. Ajjhattaṃ arūpasaññī
bahiddhā rūpāni passati; ayaṃ dutiyā disā. Subhan t' eva
adhimutto hoti; ayaṃ tatiyā disā. Sabbaso rūpasaññānaṃ
samatikkamā paṭighasaññānaṃ atthaṅgamā, nānattasañ-
ñānaṃ amanasikārā: Ananto ākāso ti ākāsānañcāyatanaṃ
upasampajjā viharati; ayaṃ catutthā disa. Sabbaso ākāsā-
nañcāyatanaṃ samatikkamma: Anantaṃ viññāṇan ti
viññāṇañcāyatanaṃ upasampajja viharati; ayaṃ pañcamī
disā. Sabbaso viññāṇañcāyatanaṃ samatikkamma: Na 'tthi
kiñcīti ākiñcaññāyatanaṃ upasampajja viharati; ayaṃ
chaṭṭhā disā. Sabbaso ākiñcaññāyatanaṃ samatikkamma
nevasaññānāsaññāyatanaṃ upasampajja viharati; ayaṃ
sattamī disā. Sabbaso nevasaññānāsaññāyatanaṃ samatik-
kamma saññāvedayitanirodhaṃ upasampajja viharati; ayaṃ
aṭṭhamī disā. Tathāgatena, bhikkhave, arahatā sammāsam-
buddhena purisadammo sārito imā aṭṭha disā vidhāvati. So
vuccati yoggācariyānaṃ anuttaro purisadammasārathīti iti
yan taṃ vuttaṃ idam etaṃ paṭicca vuttan ti.
     Idam avoca Bhagavā. Attamanā te bhikkhū Bhagavato
bhāsitaṃ abhinandun ti.
                 SAḶĀYATANAVIBHAṄGASUTTAṂ SATTAMAṂ.
                       ----------------------------------
~11.223