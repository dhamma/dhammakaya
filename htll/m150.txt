                                150.
     Evam me sutaṃ. Ekaṃ samayaṃ Bhagavā Kosalesu
cārikaṃ caramāno mahatā bhikkhusaṃghena saddhiṃ yena
Nagaravindan nāma Kosalānaṃ brāhmaṇagāmo tad avasari.
Assosuṃ kho Nagaravindeyyakā {brāhmaṇagahapatikā}:--
Samaṇo khalu bho Gotamo Sakyaputto Sakyakulā pabbajito
Kosalesu cārikaṃ caramāno mahatā bhikkhusaṃghena
~11.291
saddhiṃ Nagaravindaṃ anuppatto; taṃ kho pana
bhavantaṃ Gotamaṃ evaṃ kalyāṇo kittisaddo abbhuggato:
Iti pi so Bhagavā arahaṃ . . . tathārūpānaṃ arahataṃ
dassanaṃ hotīti. Atha kho Nagaravindeyyakā brāhmaṇa-
gahapatikā yena Bhagavā ten' upasaṃkamiṃsu. upasaṃ-
kamitvā appekacce Bhagavatā saddhiṃ sammodiṃsu
sammodanīyaṃ kathaṃ sārāṇīyaṃ vītisāretvā ekamantaṃ
nisīdiṃsu,1 appekacce yena Bhagavā ten' añjaliṃ paṇametvā
ekamantaṃ nisīdiṃsu, appekacce Bhagavato santike nāma-
gottaṃ sāvetvā ekamantaṃ nisīdiṃsu, appekacce tuṇhībhūtā
ekamantaṃ nisīdiṃsu. Ekamantaṃ nisinne kho Nagara-
vindeyyake brāhmaṇagahapatike Bhagavā etad avoca:--
     Sace vo, gahapatayo, aññatitthiyā paribbājakā evaṃ
puccheyyuṃ: Kathaṃrūpā, gahapatayo, samaṇabrāhmaṇā
na sakkātabba na garukātabbā na mānetabbā na pūjetabbā
ti? -- evaṃ puṭṭhā tumhe, gahapatayo, tesaṃ aññatitthiyānaṃ
paribbājakānaṃ evaṃ byākareyyātha:-- Ye te samaṇabrāh-
maṇā cakkhuviññeyyesu rūpesu avītarāgā avītadosā avīta-
mohā ajjhattaṃ avūpasantacittā samavisamaṃ caranti
kāyena vācāya manasā, evarūpā samaṇabrāhmaṇā na
sakkātabbā na garukātabbā na mānetabbā na pūjetabbā.
Taṃ kissa hetu? Mayam pi hi cakkhuviññeyyesu rūpesu
avītarāgā avītadosā avītamohā ajjhattaṃ avūpasantacittā
samavisamaṃ carāma kāyena vācāya manasā; tesan no
samacariyam pi h' etaṃ uttariṃ apassataṃ; tasmā te bhonto
samaṇabrāhmaṇā na sakātabbā na garukātabbā na māne-
tabbā na pūjetabbā. Ye te samaṇabrāhmaṇā sotaviññeyyesu
saddesu, ghānaviññeyyesu gandhesu, jivhāviññeyyesu rasesu,
kāyaviññeyyesu phoṭṭhabbesu, manoviññeyyesu dhammesu
avītarāgā avītadosā avītamohā ajjhattaṃ avūpasantacittā
samavisamaṃ caranti kāyena vācāya manasā, evarūpā
samaṇabrāhmaṇā na sakkātabbā na garukātabbā na māne-
tabbā na pūjetabbā. Taṃ kissa hetu? Mayam pi hi
manoviññeyyesu dhammesu avītarāgā avītadosā avītamohā
~11.292
ajjhattaṃ avūpasantacittā samavisamaṃ carāma kāyena
vācāya manasā; tesan no samacariyaṃ pi h' etaṃ uttariṃ
apassataṃ; tasmā te bhonto samaṇabrāhmaṇā na sakkā-
tabbā na garukātabbā na mānetabbā na pūjetabbā ti. Evaṃ
puṭṭha tumhe, gahapatayo, tesaṃ aññatitthiyānaṃ paribbā-
jakānaṃ evaṃ byākareyyātha.
     Sace pana vo, gahapatayo, aññatitthiyā paribbājakā
evaṃ puccheyyuṃ:-- Kathaṃrūpā, gahapatayo, samaṇa-
brāhmaṇā sakkātabbā garukātabbā mānetabbā pūjetabbā
ti? -- evaṃ puṭṭhā tumhe, gahapatayo, tesaṃ aññatitthiyānaṃ
paribbājakānaṃ evaṃ byākareyyātha:-- Ye te samaṇabrāh-
maṇā cakkhuviññeyyesu rūpesu vītarāgā vītadosā vītamohā
ajjhattaṃ vūpasantacittā samacariyaṃ caranti kāyena
vācāyā manasā, evarūpā samaṇabrāhmaṇā sakkātabbā garu-
kātabbā mānetabbā pūjetabbā. Taṃ kissa hetu? Mayam pi
hi cakkhuviññeyyesu rūpesu avītarāgā avītadosā avītamohā
ajjhattaṃ avūpasantacittā samavisamaṃ carāma kāyena
vācāya manasā; tesan no samacariyam pi h' etaṃ uttariṃ
passataṃ; tasmā te bhonto samaṇabrāhmaṇā sakkātabbā
garukātabbā mānetabbā pūjetabbā. Ye te samaṇabrāhmaṇā
sotaviññeyyesu saddesu, ghānaviññeyyesu gandhesu, jivhā-
viññeyyesu rasesu, kāyaviññeyyesu phoṭṭhabbesu, mano-
viññeyyesu dhammesu vītarāgā vītadosā vītamohā ajjhattaṃ
vūpasantacittā samacariyaṃ caranti kāyena vācāya manasā,
evarūpā samaṇabrāhmaṇā sakkātabbā garukātabbā māne-
tabbā pūjetabbā. Taṃ kissa hetu? Mayam pi hi
manoviññeyyesu dhammesu avītarāgā avītadosā avītamohā
ajjhattaṃ avūpasantacittā samavisamaṃ carāma kāyena
vācāya manasā; tesan no samacariyam pi h' etaṃ uttariṃ
passataṃ; tasmā te bhonto samaṇabrāhmaṇā sakkātabbā
garukātabbā manetabbā pūjetabbā ti. Evaṃ puṭṭhā tumhe,
gahapatayo, tesaṃ aññatitthiyānaṃ paribbājakānaṃ evaṃ
byākareyyātha.
     Sace te, gahapatayo, aññatitthiyā paribbājakā evaṃ
puccheyyuṃ: Ke pan' āyasmantānaṃ ākārā, ke anvayā,
yena tumhe āyasmanto evaṃ vadetha: Addhā te āyasmanto
~11.293
vītarāgā vā rāgavinayāya vā paṭipannā, vītadosā vā dosavina-
yāya vā paṭipannā, vītamohā vā mohavinayāya vā paṭipannā?
-- evaṃ puṭṭhā tumhe, gahapatayo, tesaṃ aññatitthiyānaṃ
paribbājakānaṃ byākareyyātha: Tathā hi te āyasmanto
araññavanapatthāni pantāni senāsanāni paṭisevanti; na
'tthi kho pana tattha tathārūpā cakkhuviññeyyā rūpā ye
disvā disvā abhirameyyuṃ; na 'tthi kho pana tattha tathā-
rūpā sotaviññeyyā saddā ye sutvā sutvā abhirameyyuṃ; na
'tthi kho pana tattha tathārūpā ghānaviññeyyā gandhā ye
ghāyitvā ghāyitvā abhirameyyuṃ; na 'tthi kho pana tattha
tathārūpā jivhāviññeyyā rasā ye sāyitvā sāyitvā abhiramey-
yuṃ; na 'tthi tattha tathārūpā kāyaviññeyyā phoṭṭhabbā
ye phusitvā phusitvā abhirameyyuṃ. Ime kho no, āvuso,
ākārā, ime anvayā, yena mayaṃ āyasmanto evaṃ vadema:
Addhā te āyasmanto vītarāgā vā rāgavinayāya vā paṭipannā,
vītadosā vā dosavinayāya vā paṭipannā, vītamohā vā moha-
vinayāya vā paṭipannā ti. -- Evaṃ puṭṭhā tumhe, gahapatayo,
tesaṃ aññatitthiyānaṃ paribbājakānaṃ evaṃ vyākareyyā-
thāti.
     Evaṃ vutte Nagaravindeyyakā brāhmaṇagahapatikā
Bhagavantaṃ etad avocuṃ: Abhikkantaṃ, bho Gotama,
abhikkantaṃ bho Gotama. Seyyathāpi, bho Gotama,
nikkujjitaṃ vā . . . upāsake no bhavaṃ Gotamo dhāretu
ajjatagge pāṇupete saraṇaṃ gate ti.
                   NAGARAVINDEYYASUTTAṂ AṬṬHAMAṂ.
                       ----------------------------------