                                122.
     Evam me sutaṃ. Ekaṃ samayaṃ Bhagavā Sakkesu
viharati Kapilavatthusmiṃ Nigrodhārāme. Atha kho
Bhagavā pubbaṇhasamayaṃ nivāsetvā pattacīvaraṃ ādāya
Kapilavatthuṃ1 piṇḍāya pāvisi. Kapilavatthusmiṃ piṇḍāya
caritvā pacchābhattaṃ piṇḍapātapaṭikkanto yena Kāḷa-
khemakassa2 Sakkassa vihāro ten' upasaṃkami divāvi-
hārāya. Tena kho pana samayena Kāḷakhemakassa Sakkassa
vihāre sambahulāni senāsanāni paññattāni honti. Addasā
kho Bhagavā Kāḷakhemakassa Sakkassa vihāre sambahulāni
~11.110
senāsanāni paññattāni; disvāna Bhagavato etad ahosi:
Sambahulāni kho Kāḷakhemakassa Sakkassa vihāre senā-
sanāni paññattāni. I Sambahulā nu kho idha bhikkhū
viharantīti?
     Tena kho pana samayena āyasmā Ānando sambahulehi
bhikkhūhi saddhiṃ Ghaṭāya-Sakkassa vihāre cīvarakammaṃ
karoti. Atha kho Bhagavā sāyaṇhasamayaṃ patisallānā
vuṭṭhito yena Ghaṭāya-Sakkassa vihāro ten' upasaṃkami
upasaṃkamitvā paññatte āsane nisīdi. Nisajja kho Bhagavā
āyasmantaṃ Ānandaṃ āmantesi: Sambahulāni kho,
Ānanda, Kāḷakhemakassa Sakkassa vihāre senāsanāni pañ-
ñattāni. Sambahulā nu kho ettha bhikkhū viharantīti?
     Sambahulāni, bhante, Kāḷakhemakassa Sakkassa vihāre
senāsanāni paññattāni; sambahulā ettha bhikkhū viharanti.
Cīvarakārasamayo no, bhante, vattatīti.
     Na kho, Ānanda, bhikkhu sobhati saṃgaṇikārāmo
saṃgaṇikārato saṃgaṇikārāmataṃ anuyutto gaṇārāmo
gaṇarato gaṇasammudito. So vat', Ānanda, bhikkhu
saṃgaṇikārāmo saṃgaṇikārato saṃgaṇikārāmataṃ anuyutto
gaṇārāmo gaṇarato gaṇasammudito, yan taṃ nekkhamma-
sukhaṃ pavivekasukhaṃ upasamasukhaṃ sambodha-
sukhaṃ,2 tassa sukhassa nikāmalābhī bhavissati akicchalābhī
akasiralābhī ti, -- n' etaṃ ṭhānaṃ vijjati. Yo ca kho so,
Ānanda bhikkhu eko gaṇasmā vūpakaṭṭho viharati, tass'
etaṃ bhikkhuno pāṭikaṃkhaṃ, yan taṃ nekkhammasukhaṃ
pavivekasukhaṃ upasamasukhaṃ sambodhasukhaṃ, tassa
sukhassa nikāmalābhī bhavissati akicchalābhī akasiralābhī
ti, -- ṭhānam etaṃ vijjati. So vat', Ānanda, bhikkhu
saṃgaṇikārāmo saṃgaṇikārato saṃgaṇikārāmataṃ anuyutto
gaṇārāmo gaṇarato gaṇasammudito sāmāyikaṃ vā kantaṃ
cetovimuttiṃ upasampajja viharissati asāmāyikaṃ vā
akuppan ti, -- n' etaṃ ṭhānaṃ vijjati: Yo ca kho so,
Ānanda, bhikkhu eko gaṇasmā vūpakaṭṭho viharati, tass'
etaṃ bhikkhuno pāṭikaṅkhaṃ sāmāyikaṃ vā kantaṃ
~11.111
cetovimuttiṃ upasampajja viharissati asāmāyikaṃ vā
akuppan ti, -- ṭhānam etaṃ vijjati. Nāhaṃ, Ānanda, ekaṃ
rūpam1 pi samanupassāmi, yattha rattassa yatthābhiratassa2
rūpassa vipariṇāmaññathābhāvā na uppajjeyyuṃ sokapari-
devadukkhadomanassupāyāsā.
     Ayaṃ kho pan',3 Ānanda, vihāro Tathāgatena abhisam-
buddho, yadidaṃ sabbanimittānaṃ amanasikārā4 ajjhattaṃ
suññataṃ upasampajja viharituṃ.5 Tatra ce, Ānanda,
Tathāgataṃ iminā vihārena viharantaṃ bhavanti6 upasaṃ-
kamitāro7 bhikkhū bhikkhuniyo upāsakā upāsikāyo rājāno
rājamahāmattā titthiyā titthiyasāvakā, -- tatr', Ānanda,
Tathāgato vivekaninnen' eva cittena vivekapoṇena viveka-
pabbhārena vūpakaṭṭhena nekkhammabhiratena byanti-
bhūtena sabbaso āsavaṭṭhāniyehi dhammehi aññadatthu8
uyyojaniyapaṭisaṃyuttaṃ9 yeva kathaṃ kattā hoti.
Tasmātih', Ānanda, bhikkhu ce pi ākaṅkheyya: Ajjhattaṃ
suññataṃ upasampajja vihareyyan ti, ten', Ānanda, bhik-
khunā ajjhattam eva cittaṃ saṇṭhapetabbaṃ sannisā-
detabbaṃ ekodikātabbaṃ samādahātabbaṃ.
     Kathāñ ca, Ānanda, bhikkhu ajjhattam eva cittaṃ
saṇṭhapeti sannisādeti ekodikaroti samādahati? Idh'
Ānanda, bhikkhu vivicc' eva kāmehi vivicca akusalehi
dhammehi savitakkaṃ savicāraṃ vivekajaṃ pītisukham10
paṭhamajjhānaṃ upasampajja viharati; vitakkavicārānaṃ
vūpasamā ajjhattaṃ sampasādanaṃ cetaso ekodibhāvaṃ
avitakkaṃ avicāraṃ samādhijaṃ pītisukhaṃ11 dutiyaj-
jhānaṃ -- tatiyajjhānaṃ -- catutthajjhānaṃ upasampajja
viharati. Evaṃ kho, Ānanda, bhikkhu ajjhattam eva
cittaṃ saṇṭhapeti sannisādeti ekodikaroti samādahati.
~11.112
So ajjhattaṃ suññataṃ manasikaroti; tassa ajjhattaṃ
suññataṃ1 manasikaroto ajjhattaṃ suññatāya cittaṃ na
pakkhandati nappasīdati na santiṭṭhati na vimuccati.
Evaṃ santam etaṃ, Ānanda, bhikkhu evam pajānāti:
Ajjhattaṃ suññataṃ1 kho me manasikaroto ajjhattaṃ
suññatāya cittaṃ na pakkhandati nappasīdati na santiṭṭhati
na vimuccatīti. Itiha tattha sampajāno hoti. So bahiddhā
suññataṃ manasikaroti; so ajjhattabahiddhā suññataṃ
manasikaroti; so āṇañjaṃ2 manasikaroti; tassa āṇañjaṃ
manasikaroto āṇañje cittaṃ na pakkhandati nappasīdati na
santiṭṭhati na vimuccatīti. Evaṃ santam etaṃ, Ānanda,
bhikkhu evam pajānāti: Āṇañjaṃ kho me manasikaroto
āṇañje cittaṃ na pakkhandati nappasīdati na santiṭṭhati na
vimuccatīti. Itiha tattha sampajāno hoti. Ten', Ānanda,
bhikkhunā tasmiṃ yeva purimasmiṃ samādhinimitte
ajjhattam eva cittaṃ saṇṭhapetabbaṃ sannisādetabbaṃ
ekodikātabbaṃ samādahātabbaṃ. So ajjhattaṃ suññataṃ
manasikaroti; tassa ajjhattaṃ suññataṃ manasikaroto
ajjhattaṃ suññatāya cittaṃ pakkhandati pasīdati santiṭṭhati
vimuccati. Evaṃ santam etaṃ, Ānanda, bhikkhu evam
pajānāti: Ajjhattaṃ suññataṃ kho me manasikaroto
ajjhattaṃ suññatāya cittaṃ pakkhandati pasīdati santiṭṭhati
vimuccatīti. Itiha tattha sampajāno hoti. So bahiddhā
suññataṃ manasikaroti; so ajjhattabahiddhā suññataṃ
manasikaroti; so āṇañjaṃ manasikaroti; tassa āṇañjaṃ
manasikaroto āṇañje cittaṃ pakkhandati pasīdati santiṭṭhati
vimuccati. Evaṃ santam etaṃ, Ānanda, bhikkhu evaṃ
pajānāti: Āṇañjaṃ kho me manasikaroto āṇañje cittaṃ
pakkhandati pasīdati santiṭṭhati vimuccatīti. Itiha tattha
sampajāno hoti.
     Tassa ce, Ānanda, bhikkhuno iminā vihārena viharato
caṅkamāya cittaṃ namati, so caṅkamati: Evaṃ maṃ
caṅkamantaṃ nābhijjhādomanassā pāpakā akusalā dhammā
~11.113
anvāssavissantīti,1 -- itiha tattha sampajāno hoti. Tassa ce,
Ānanda, bhikkhuno iminā vihārena viharato ṭhānāya cittaṃ
namati so tiṭṭhati: Evaṃ maṃ tiṭṭhantaṃ2 nābhijjhā-
domanassā pāpakā akusalā dhammā anvāssavissantīti;
-- itiha tattha sampajāno hoti. Tassa ce, Ānanda, bhikkhuno,
iminā vihārena viharato nisajjāya cittaṃ namati, so nisīdati:
Evaṃ maṃ nisinnaṃ nābhijjhādomanassā pāpakā akusalā
dhammā anvāssavissantīti;-- itiha tattha sampajāno hoti.
Tassa ce, Ānanda, bhikkhuno iminā vihārena viharato
sayanāya cittaṃ namati, so sayati: Evaṃ maṃ sayantaṃ
nābhijjhādomanassā pāpakā akusalā dhammā anvāssa-
vissantīti;-- itiha tattha sampajāno hoti. Tassa ce, Ānanda,
bhikkhuno iminā vihārena viharato bhāsāya3 cittaṃ namati,
so: Yāyaṃ kathā hīnā gammā pothujjanikā anariyā
anatthasaṃhitā na nibbidāya na virāgāya na nirodhāya na
upasamāya na abhiññāya na sambodhāya na nibbānāya
saṃvattati, -- seyyathīdaṃ: rājakathā corakathā mahāmatta-
kathā senākathā bhayakathā yuddhakathā annakathā
pānakathā vatthakathā sayanakathā mālākathā gandha-
kathā ñātikathā yānakathā gāmakathā nigamakathā nagara-
kathā janapadakathā itthikathā sūrakathā visikhākathā
kumbhaṭṭhānakathā pubbapetakathā nānattakathā lokak-
khāyikā samuddakkhāyikā itibhavābhavakathā iti vā iti
evarūpiṃ kathaṃ na kathessāmīti. Itiha tattha sampajāno
hoti. Yā ca kho ayaṃ, Ānanda, kathā abhisallekhikā
cetovivaraṇasappāyā4 ekantanibbidāya virāgāya nirodhāya
upasamāya abhiññāya sambodhāya nibbānāya saṃvattati,
-- seyyathīdaṃ: appicchakathā santuṭṭhikathā pavivekakathā
asaṃsaggakathā viriyārambhakathā sīlakathā samādhikathā
paññākathā vimuttikathā vimuttiñāṇadassanakathā iti
evarūpiṃ kathaṃ kathessāmīti. Itiha tattha sampajāno
hoti. Tassa ce, Ānanda, bhikkhuno iminā vihārena viharato
~11.114
vitakkāya cittaṃ namati, so: Ye 'me vitakkā hīnā gammā
pothujjanikā anariyā anatthasaṃhitā na nibbidāya na
virāgāya na nirodhāya na upasamāya na abhiññāya na sam-
bodhāya na nibbānāya saṃvattanti, -- seyyathīdaṃ: kāmavi-
takko byāpādavitakko vihiṃsāvitakko iti evarūpe vitakke
na vitakkessāmīti;-- itiha tattha sampajāno hoti. Ye ca kho
ime, Ānanda, vitakkā ariyā niyyānikā niyyanti takkarassa
sammādukkhakkhayāya, seyyathīdam:-- nekkhammavitakko
abyāpādavitakko avihiṃsāvitakko iti evarūpe vitakke
vitakkessāmīti;-- itiha tattha sampajāno hoti.
     Pañca kho ime, Ānanda, kāmaguṇā. Katame pañca?
Cakkhuviññeyyā rūpā iṭṭhā kantā manāpā piyarūpā kāmūpa-
saṃhitā rajanīyā; sotaviññeyyā saddā; ghānaviññeyyā
gandhā; jivhāviññeyyā rasā; kāyaviññeyyā phoṭṭhabbā
iṭṭha kantā manāpā piyarūpā kāmūpasaṃhitā rajanīyā.
Ime kho, Ānanda, pañca kāmaguṇā. Yattha bhikkhunā
abhikkhaṇaṃ sakaṃ cittaṃ paccavekkhitabbaṃ: Atthi
nu kho me1 imesu pañcasu kāmaguṇesu aññatarasmiṃ vā
aññatarasmiṃ vā āyatane uppajjati cetaso samudācāro ti?
Sace, Ānanda, bhikkhu paccavekkhamāno evaṃ pajānāti:
Atthi kho me imesu pañcasu kāmaguṇesu aññatarasmiṃ vā
aññatarasmiṃ vā āyatane uppajjati cetaso samudācāro ti, --
evaṃ santam etaṃ, Ānanda, bhikkhu evaṃ pajānāti: Yo
kho me pañcasu kāmaguṇesu chandarāgo, so appahīno ti.
Itiha tattha sampajāno hoti. Sace pan', Ānanda, bhikkhu
paccavekkhamāno evaṃ pajānāti: Na 'tthi kho me imesu
pañcasu kāmaguṇesu aññatarasmiṃ vā aññatarasmiṃ vā
āyatane uppajjati cetaso samudācāro ti, -- evaṃ santam
etaṃ, Ānanda, bhikkhu evaṃ pajānāti: Yo kho me
pañcasu kāmaguṇesu chandarāgo, so me pahīno ti. Itiha
sampajāno hoti.
     Pañca kho 'me, Ānanda, upādānakkhandhā. Yattha
bhikkhunā udayabyayānupassinā vihātabbaṃ. Iti rūpaṃ
iti rūpassa samudayo iti rūpassa atthagamo; iti vedanā iti
~11.115
vedanāya samudayo iti vedanāya atthagamo; iti saññā . . .;
iti saṃkhārā . . .; iti viññāṇaṃ iti viññāṇassa samudayo
iti viññāṇassa atthagamo ti. Tassa imesu pañcasu upādānak-
khandhesu udayabyayānupassino viharato yo pañcas' upādā-
nakkhandhesu asmimāno so pahīyati. Evaṃ santam etaṃ,
Ānanda, bhikkhu evaṃ pajānāti: Yo kho me pañcas'
upādānakkhandhesu asmimāno, so me pahīno ti. Itiha
tattha sampajāno hoti. Ime kho te, Ānanda, dhammā
ekantakusalāyatikā1 ariyā lokuttarā anavakkantā pāpimatā
     Taṃ kiṃ maññasi, Ānanda? Kaṃ atthavasaṃ sam-
passamāno arahati sāvako satthāraṃ anubandhituṃ api
{payujjamāno} ti? 2
     Bhagavaṃ-mūlakā no, bhante, dhammā Bhagavaṃ-
nettikā Bhagavaṃ-paṭisaraṇā; sādhu vata, bhante, Bhaga-
vantaṃ yeva paṭibhātu etassa bhāsitassa attho; Bhagavato
sutvā bhikkhū dhāressantīti.
     Na kho, Ānanda, arahati sāvako satthāraṃ anubandhi-
tuṃ yadidaṃ suttaṃ geyyaṃ veyyākaraṇassa hetu. Taṃ
kissa hetu? Dīgharattassa hi vo, Ānanda, dhammā sutā
dhatā vacasā paricitā manasā 'nupekkhitā diṭṭhiyā suppaṭi-
viddhā. Yā ca kho ayaṃ, Ānanda, kathā abhisallekhikā
cetovivaraṇasappāyā ekantanibbidāya virāgāya nirodhāya
upasamāya abhiññāya sambodhāya nibbānāya saṃvattati,
-- seyyathīdaṃ: appicchakathā santuṭṭhikathā pavivekakathā
asaṃsaggakathā viriyārambhakathā sīlakathā samādhikathā
paññākathā vimuttikathā vimuttiñāṇadassanakathā, -- evarū-
piyā kho, Ānanda, kathāya hetu arahati sāvako satthāraṃ
anubandhituṃ api payujjamāno.
     Evaṃ sante kho, Ānanda, ācariyūpaddavo hoti; evaṃ
sante antevāsūppadavo hoti; evaṃ sante brahmacariyūpad-
davo hoti.3 Kathañ c', Ānanda, ācariyūpaddavo hoti? Idh'
Ānanda, ekacco satthā vivittaṃ senāsanaṃ bhajati araññaṃ
rukkhamūlaṃ pabbataṃ kandaraṃ giriguhaṃ susānaṃ
~11.116
vanapatthaṃ abbhokāsaṃ palālapuñjaṃ. Tassa tathāvū-
pakaṭṭhassa viharato anvāvaṭṭanti brāhmaṇagahapatikā
negamā c' eva jānapadā ca; so anvāvaṭṭesu brāhmaṇagaha-
patikesu negamesu c' eva jānapadesu ca mucchati kāmayati1
gedhiṃ2 āpajjati āvaṭṭati bāhullāya. Ayaṃ vuccat', Ānanda,
upadduto3 ācariyo; ācariyūpaddavena avadhiṃsu naṃ
pāpakā akusalā dhammā saṃkilesikā poṇobhavikā4 sadarā
dukkhavipākā āyatiṃ jātijarāmaraṇiyā. Evaṃ kho,
Ānanda, ācariyūpaddavo hoti. Kathañ c', Ānanda, ante-
vāsūpaddavo hoti? Tass' eva kho pan', Ānanda, satthu
sāvako tassa satthu vivekam anubrūhayamāno vivittaṃ
senāsanaṃ bhajati araññaṃ rukkhamūlaṃ pabbataṃ kanda-
ram giriguhaṃ susānaṃ vanapatthaṃ abbhokāsaṃ palāla-
puñjaṃ. Tassa tathāvūpakaṭṭhassa viharato anvāvaṭṭanti
brāhmaṇagahapatikā negamā c' eva jānapadā ca; so anvā-
vaṭṭesu brāhmaṇagahapatikesu negamesu c' eva jānapadesu
ca mucchati kāmayati gedhiṃ āpajjati āvaṭṭati bāhullāya.
Ayaṃ vuccat', Ānanda, upadduto antevāsī; antevāsupadda-
vena avadhiṃsu naṃ pāpakā akusalā dhammā saṃkilesikā
poṇobhavikā sadarā dukkhavipākā āyatiṃ jātijarāmaraṇiyā.
Evaṃ kho, Ānanda, antevāsūpaddavo hoti. Kathañ c',
Ānanda, brahmacariyūpaddavo hoti? Idh', Ānanda, Tathā-
gato loke uppajjati arahaṃ sammāsambuddho vijjācara-
ṇasampanno sugato lokavidū anuttaro purisadammasā-
rathi satthā devamanussānaṃ buddho bhagavā. So vivit-
taṃ senāsanaṃ bhajati araññaṃ rukkhamūlaṃ pabbataṃ
kandaraṃ giriguhaṃ susānaṃ vanapatthaṃ abbhokāsaṃ
palālapuñjaṃ. Tassa tathāvūpakaṭṭhassa viharato anvā-
vaṭṭanti brāhmaṇagahapatikā negamā c' eva jānapadā ca;
so anvāvaṭṭesu brāhmaṇagahapatikesu negamesu c' eva
jānapadesu ca na mucchati kāmayati na gedhiṃ āpajjati na
~11.117
āvaṭṭati bāhullāya. Tass' eva kho pan', Ānanda, Satthu
sāvako tassa Satthu vivekam anuyutto brūhayamāno vivit-
taṃ senāsanaṃ bhajati araññaṃ rukkhamūlaṃ pabbataṃ
kandaraṃ giriguhaṃ susānaṃ vanapatthaṃ abbhokāsaṃ
palālapuñjaṃ. Tassa tathāvūpakaṭṭhassa viharato anvā-
vaṭṭanti brāhmaṇagahapatikā negamā c' eva jānapadā ca;
so anvāvaṭṭesu brāhmaṇagahapatikesu negamesu c' eva
jānapadesu ca mucchati kāmayati gedhiṃ āpajjati āvaṭṭati
bāhullāya. Ayaṃ vuccat', Ānanda, uppadduto brahmacārī;
brahmacārūpaddavena avadhiṃsu naṃ pāpakā akusalā
dhammā saṃkilesikā poṇobhavikā sadarā dukkhavipākā
āyatiṃ jātijarāmaraṇiyā. Evaṃ kho, Ānanda, brahmacārū-
paddavo hoti. Tatr', Ānanda, yo c' evāyaṃ ācariyūpaddavo
yo ca antevāsūpaddavo ayan tehi brahmacārūpaddavo duk-
khavipākataro c' eva kaṭukavipākataro ca api ca vinipātāya
saṃvattati. Tasmātiha maṃ, Ānanda, mittavatāya samudā-
caratha, mā sapattavatāya; taṃ vo bhavissati dīgharattaṃ
hitāya sukhāya. Kathañ c', Ānanda, satthāraṃ sāvakā
sapattavatāya samudācaranti no mittavatāya? Idh',
Ānanda, satthā sāvakānaṃ dhammaṃ deseti anukampako
hitesī anukampaṃ upādāya: Idaṃ vo hitāya idaṃ vo
sukhāyāti. Tassa sāvakā na sussūsanti na sotaṃ odahanti
aññaṃ1 cittaṃ upaṭṭhapenti, vokkamma ca satthu sāsanā2
vattanti. Evaṃ kho, Ānanda, satthāraṃ sāvakā sapattava-
tāya samudācaranti no3 mittavatāya. Kathañ c', Ānanda,
satthāraṃ sāvakā mittavatāya samudācaranti no sapattava-
tāya? Idh', Ānanda, satthā sāvakānaṃ dhammaṃ deseti
anukampako hitesī anukampaṃ upādāya: Idaṃ vo hitāya
idaṃ vo sukhāyāti. Tassa sāvakā sussūsanti sotaṃ oda-
hanti na4 aññaṃ cittaṃ upaṭṭhapenti na vokkamma ca5
satthu sāsanā vattanti. Evaṃ kho, Ānanda, satthāraṃ
sāvakā mittavatāya samudācaranti no sapattavatāya. Tasmā-
~11.118
tiha maṃ, Ānanda, mittavatāya samudācaratha mā sapatta-
vatāya. Taṃ vo bhavissati dīgharattaṃ hitāya sukhāya.
Na vo1 ahaṃ, Ānanda, tathā parakkamissāmi yathā kumbha-
kāro āmake āmakamatte; niggayha niggayhāhaṃ, Ānanda,
vakkhāmi, pavayha pavayha.2 Yo sāro so ṭhassatīti.3
     Idam avoca Bhagavā. Attamano āyasmā Ānando Bha-
gavato bhāsitaṃ abhinandīti.
                     MAHĀSUÑÑATASUTTAṂ DUTIYAṂ.
                       ----------------------------------