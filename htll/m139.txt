                                139.
     Evam me sutaṃ. Ekaṃ samayaṃ Bhagavā Sāvat-
thiyaṃ viharati Jetavane Anāthapiṇḍikassa ārāme. Tatra
kho Bhagavā bhikkhū āmantesi: Bhikkhavo ti. Bhadante
ti te bhikkhū Bhagavato paccassosuṃ. Bhagavā etad
avoca: Araṇavibhaṅgaṃ vo, bhikkhave, desissāmi. Taṃ
suṇātha sādhukaṃ manasikarotha bhāsissāmīti. Evaṃ
bhante ti kho te bhikkhū Bhagavato paccassosuṃ. Bhagavā
etad avoca:-- Na kāmasukham anuyuñjeyya hīnaṃ gammaṃ
pothujjanikaṃ anariyaṃ anatthasaṃhitaṃ, na ca attakila-
mathānuyogaṃ anuyuñjeyya dukkhaṃ anariyaṃ anatthasaṃ-
hitaṃ; ete te1 ubho ante anupagamma majjhimā paṭipadā
Tathāgatena abhisambuddhā cakkhukaraṇī ñāṇakaraṇī upa-
samāya abhiññāya sambodhāya nibbānāya saṃvattati.
Ussādanañ ca jaññā apasādanañ ca jaññā ussādanañ ca
ñatvā apasādanañ ca ñatvā n' ev' ussādeyya na apasādeyya
dhammam eva deseyya. Sukhavinicchayaṃ jaññā sukha-
vinicchayaṃ ñatvā ajjhattaṃ sukham anuyuñjeyya. Raho
vādaṃ na bhāseyya. Sammukhā na khīṇaṃ2 bhaṇe.
Ataramāno va bhāseyya, no taramāno. Janapadaniruttiṃ3
nābhiniveseyya, samaññaṃ nātidhāveyyāti. -- Ayam uddeso
araṇavibhaṅgassa.
     Na kāmasukham anuyuñjeyya hīnaṃ gammaṃ pothuj-
janikaṃ anariyaṃ anatthasaṃhitaṃ, na ca attakilama-
thānuyogaṃ anuyañjeyya dukkhaṃ anariyaṃ anattha-
saṃhitan ti iti pan' etaṃ vuttaṃ. Kiñ c' etaṃ paṭicca
vuttaṃ? Yo kāmapaṭisandhisukhiṇo somanassānuyogo hīno
gammo pothujjaniko anariyo anatthasaṃhito, sadukkho
eso dhammo sa-upaghāto4 sa-upāyāso sapariḷāho micchā-
paṭipadā. Yo kāmapaṭisandhisukhino somanassānuyogaṃ
~11.231
ananuyogo hīnaṃ gammaṃ pothujjanikaṃ anariyaṃ anat-
thasaṃhitaṃ, adukkho eso dhammo anupaghāto anupāyāso
apariḷāho sammāpaṭipadā. Yo attakilamathānuyogo dukkho
anariyo anatthasaṃhito, sadukkho eso dhammo sa-upaghāto
sa-upāyāso sapariḷāho micchāpaṭipadā. Yo attakilama-
thānuyogo ananuyogo dukkhaṃ anariyaṃ anatthadukkhaṃ,
adukkho eso dhammo anupaghāto anupāyāso apariḷāho
sammāpaṭipadā. Na kāmasukham anuyuñjeyya hīnaṃ
gammaṃ pothujjanikaṃ anariyaṃ anatthasaṃhitaṃ, na c'
attakilamathānuyogaṃ anuyuñjeyya dukkhaṃ anariyaṃ
anatthasaṃhitan ti iti yan taṃ vuttaṃ idam etaṃ paṭicca
vuttaṃ.
     Ete te ubho ante anupagamma majjhimā paṭipadā
Tathāgatena abhisambuddhā cakkhukaraṇī ñāṇakaraṇī upa-
samāya abhiññāya sambodhāya nibbānāya saṃvattatīti iti
kho pan' etaṃ vuttaṃ. Kiñ c' etaṃ paṭicca vuttaṃ?
Ayam eva ariyo aṭṭhaṅgiko maggo, seyyathīdaṃ: sammā-
diṭṭhi sammāsaṃkappo sammāvācā sammākammanto
sammā-ājīvo sammāvāyāmo sammāsati sammāsamādhi.
Ete te ubho ante anupagamma majjhimā paṭipadā Tathā-
gatena abhisambuddhā . . . saṃvattatīti iti yan taṃ vuttaṃ
idam etaṃ paṭicca vuttaṃ.
     Ussādanañ ca jaññā apasādanañ ca jaññā ussādanañ ca
ñatvā apasādanañ ca ñatvā n' ev' ussādeyya na apasādeyya
dhammam eva deseyyāti iti kho pan' etaṃ vuttaṃ. Kiñ c'
etaṃ paṭicca vuttaṃ? Kathañ ca, bhikkhave, ussādanā
ca hoti apasādanā ca hoti no ca dhammadesanā? “Ye
kāmapaṭisandhisukhino somanassānuyogaṃ anuyuttā hīnaṃ
gammaṃ pothujjanikaṃ anariyaṃ anatthasaṃhitaṃ, sabbe
te sadukkhā sa-upaghātā sa-upāyāsā sapariḷāhā micchāpaṭi-
pannā ti” iti vadaṃ itth' eke apasādeti. “Ye kāma-
paṭisandhisukhino somanassānuyogaṃ anuyuttā hīnaṃ
gammaṃ pothujjanikaṃ anariyaṃ anatthasaṃhitaṃ, sabbe
te adukkhā anupaghātā anupāyāsā apariḷāhā sammāpaṭipannā
ti” iti vadaṃ itth' eke ussādeti. “Ye attakilamathānuyogaṃ
anuyuttā dukkhaṃ anariyaṃ anatthasaṃhitam, sabbe te sa-
~11.232
dukkhā sa-upaghātā sa-upāyāsā sapariḷāhā micchāpaṭipannā
ti” iti vadaṃ itth' eke apasādeti. “Ye attakilamathā-
nuyogaṃ ananuyuttā dukkhaṃ anariyaṃ anatthasaṃhitaṃ,
sabbe te adukkhā anupaghātā anupāyāsā apariḷāhā sammā-
paṭipannā ti” iti vadaṃ itth' eke ussādeti. “Yesaṃ kesañci
bhavasaṃyojanaṃ appahīnaṃ, sabbe te sadukkhā sa-upaghātā
sa-upāpāyāsā sapariḷāhā micchāpaṭipannā ti” iti vadaṃ itth'
eke apasādeti. “Yesaṃ kesañci vibhavasaṃyojanaṃ
pahīnaṃ, sabbe te adukkhā anupaghātā anupāyāsā apariḷāhā
sammāpaṭipannā ti” iti vadaṃ itth' eke ussādeti. Evaṃ kho,
bhikkhave, ussādanā ca hoti apasādanā ca no ca dhammade-
sanā. Kathañ ca, bhikkhave, n' ev' ussādanā hoti na apasādanā
dhammadesanā ca? “Ye kāmapaṭisandhisukhino soma-
nassānuyogaṃ anuyuttā hīnaṃ gammaṃ pothujjanikaṃ
anariyaṃ anatthasaṃhitaṃ, sabbe te sadukkhā sa-upaghātā
sa-upāyāsā sapariḷāhā micchāpaṭipannā ti” na evam āha.
“Anuyogo ca kho sadukkho eso dhammo sa-upaghāto sa-
upāyāso sapariḷāho micchāpaṭipadā ti” iti vadaṃ dhammam
eva deseti. “Ye kāmapaṭisandhisukhino somanassānuyogaṃ
anuyuttā hīnaṃ gammaṃ pothujjanikaṃ anariyaṃ anattha-
saṃhitaṃ, sabbe te adukkhā anupaghātā anupāyāsā apari-
ḷāhā sammāpaṭipannā ti” na evam āha. “Ananuyogo ca
kho adukkho eso dhammo anupaghāto anupāyāso apariḷāho
sammāpaṭipadā ti” iti vadaṃ dhammam eva deseti. “Ye
attakilamathānuyogaṃ anuyuttā dukkhaṃ anariyaṃ anatthā-
saṃhitaṃ, sabbe te sadukkhā sa-upaghātā sa-upāyāsā sapari-
ḷāhā micchāpatipannā ti” na evam āha. “Anuyogo ca
kho sadukkho eso dhammo sa-upaghāto saupāyāso sapariḷāho
micchāpaṭipadā ti” iti vadaṃ dhammam eva deseti. “Ye
attakilamathānuyogaṃ anuyuttā dukkhaṃ anariyaṃ anat-
thasaṃhitaṃ, sabbe te adukkhā anupaghātā anupāyāsā
apariḷāhā sammāpaṭipannā ti” na evam āha. “Ananuyogo
ca kho adukkho eso dhammo anupaghāto anupāyāso apariḷāho
sammāpaṭipadā ti” iti vadaṃ dhammam eva deseti. “Yesaṃ
kesañci bhavasaṃyojanaṃ appahīmaṃ, sabbe te sadukkhā
sa-upaghātā sa-upāvāsā sapariḷāhā micchāpaṭipannā ti” na
~11.233
evam āha. “Bhavasaṃyojane kho appahīne, bhavo appahīno
hotīti” iti vadaṃ dhammam eva deseti. “Yesaṃ kesañci
bhavasaṃyojanaṃ pahīnaṃ, sabbe te adukkhā anupaghātā
anupāyāsā apariḷāhā sammāpaṭipannā ti” na evam āha.
“Bhavasaṃyojane ca kho pahīne bhavo pahīno hotīti” iti
vadaṃ dhammam eva deseti. Evaṃ kho, bhikkhave, n' ev'
ussādanā hoti na apasādanā dhammadesanā ca.
     Ussādanañ ca jaññā apasādanañ ca jaññā ussādanañ
ca ñatvā apasādanañ ca ñatvā n' ev' ussādeyya na apasādeyya
dhammam eva deseyyāti iti yan taṃ vuttaṃ idam etaṃ
paṭicca vuttaṃ.
     Sukhavinicchayaṃ jaññā sukhavinicchayaṃ ñatvā
ajjhattaṃ sukham anuyuñjeyyāti iti kho pan' etaṃ vuttaṃ.
Kiñ c' etaṃ paṭicca vuttaṃ? Pañc' ime, bhikkhave,
kāmaguṇā. Katame pañca? -- Cakkhuviññeyyā rūpā iṭṭhā
kantā manāpā piyarūpā kāmūpasaṃhitā rajanīyā, sotaviñ-
ñeyyā saddā --pe-- ghānaviññeyyā gandhā --pe--, jivhā-
viññeyyā rasā --pe--, kāyaviññeyyā phoṭṭhabbā iṭṭhā kantā
manāpā piyarūpā kāmūpasaṃhitā rajanīyā. Ime kho, bhik-
khave, pañca kāmaguṇā. Yaṃ kho, bhikkhave, ime pañca
kāmaguṇe paṭicca uppajjati sukhasomanassaṃ, idaṃ vuccati
kāmasukhaṃ mīḷhasukhaṃ1 puthujjanasukhaṃ anariya-
sukhaṃ. Na āsevitabbaṃ na bhāvetabbaṃ na bahulī-
kātabbaṃ bhāyitabbaṃ2 etassa sukhassāti vadāmi. Idha,
bhikkhave, bhikkhu vivicc' eva kāmehi vivicca akusalehi
dhammehi savitakkaṃ savicāraṃ vivekajaṃ pītisukhaṃ
paṭhamajjhānaṃ upasampajja viharati; vitakkavicārānaṃ
vūpasamā ajjhattaṃ sampasādanaṃ cetaso ekodibhāvaṃ
avitakkaṃ avicāraṃ samādhijaṃ pītisukhaṃ dutiyajjhānaṃ
--pe-- tatiyajjhānaṃ --pe-- catutthajjhānaṃ upasampajja
viharati. Idaṃ vuccati nekkhammasukhaṃ pavivekasukhaṃ
upasamasukhaṃ sambodhisukhaṃ. Āsevitabbaṃ bhāve-
tabbaṃ bahulīkātabbaṃ na bhāyitabbaṃ etassa sukhassāti
~11.234
vadāmi. Sukhavinicchayaṃ jāññā sukhavinicchayaṃ ñatvā
ajjhattaṃ sukham anuyuñjeyyāti iti yan {taṃ} vuttaṃ idam
etaṃ paṭicca vuttaṃ.
     Rahovādaṃ na bhāseyya; sammukhā na khīṇaṃ bhaṇe
ti iti kho pan' etaṃ vuttaṃ. Kiñ c' etaṃ paṭicca vuttaṃ?
Tatra, bhikkhave, yaṃ jaññā rahovādaṃ abhūtaṃ atacchaṃ
anatthasaṃhitaṃ, sasakkaṃ taṃ rahovādaṃ na bhāseyya;
yam pi jaññā rahovādaṃ bhūtaṃ tacchaṃ anatthasaṃhitaṃ,
tassa pi sikkheyya avacanāya; yan ca kho jaññā rahovādaṃ
bhūtaṃ tacchaṃ atthasaṃhitaṃ, tatra kālaññū assa tassa
rahovādassa vacanāya. Tatra, bhikkhave, yaṃ jaññā
sammukhā khīṇavādaṃ abhūtaṃ atacchaṃ anatthasaṃ-
hitaṃ, sasakkaṃ taṃ sammukhā khīṇavādaṃ na bhāseyya;
yam pi jaññā sammukhā khīṇavādaṃ bhūtaṃ tacchaṃ
anatthasaṃhitaṃ, tassa pi sikkheyya avacanāya; yañ ca
kho jaññā sammukhā khīṇavādaṃ bhūtaṃ tacchaṃ attha-
saṃhitaṃ, tatra kālaññū assa tassa sammukhā khīṇavādassa
vacanāya. Rahovādaṃ na bhāseyya; sammukhā na khīṇaṃ
bhaṇe ti iti yan taṃ vuttaṃ idam etaṃ paṭicca vuttaṃ.
     Ataramāno va bhāseyya no taramāno ti iti kho pan'
etaṃ vuttaṃ. Kiñ c' etaṃ paṭicca vuttaṃ? Tatra, bhik-
khave, taramānassa bhāsato kāyo pi kilamati cittam pi
upahaññati1 saro pi upahaññati kaṇṭho pi āturīyati, avis-
saṭṭham pi hoti aviññeyyaṃ taramānassa bhāsitaṃ. Tatra,
bhikkhave, ataramānassa bhāsato kāyo pi na kilamati cittam
pi na upahaññati saro pi na upahaññati kaṇṭho pi na āturī-
yati, vissaṭṭham pi hoti viññeyyaṃ ataramānassa bhāsitaṃ.
Ataramāno va bhāseyya na taramāno ti iti yan taṃ vuttaṃ
idam etaṃ paṭicca vuttaṃ.
     Janapadaniruttiṃ nābhiniveseyya, samaññaṃ nāti-
dhāveyyāti iti kho pan' etaṃ vuttaṃ. Kiñ c' etaṃ
paṭicca vuttaṃ? Kathañ ca, bhikkhave, janapadaniruttiyā
ca abhiniveso hoti samaññāya ca atisāro? Idha, bhik-
khave, tad ev' ekaccesu janapadesu Pātīti sañjānanti,
~11.235
Pattan ti sañjānanti, Vitthan1 ti sañjānanti, Sarāvan ti
sañjānanti, Dhāropan2 ti sañjānanti, Poṇan ti sañjānanti,3
Pisīlan4 ti sañjānanti. Iti yathā yathā naṃ tesu tesu janapa-
desu sañjānanti, tathā tathā thāmasā parāmassa abhinivissa
voharati: Idam eva saccaṃ mogham aññan ti. Evaṃ
kho, bhikkhave, janapadaniruttiyā ca abhiniveso hoti samañ-
ñāya ca atisāro. Kathañ ca, bhikkhave, janapadaniruttiyā
ca anabhiniveso hoti samaññāya ca anatisāro? Idha, bhik-
khave, tad ev' ekaccesu janapadesu pātī ti sañjānanti, pattan
ti sañjānanti, vitthan ti sañjānanti, sarāvan ti sañjānanti,
dhāropan ti sañjānanti, poṇan ti sañjānanti, pisīlan ti sañjā-
nanti. Iti yathā yathā naṃ tesu tesu janapadesu sañjānanti:
Idaṃ kira 'me āyasmanto sandhāya vohārantīti, tathā tathā
voharati aparāmasaṃ. Evaṃ kho, bhikkhave, janapadani-
ruttiyā ca anabhiniveso hoti samaññaya ca anatisāro. Jana-
padaniruttiṃ nābhiniveseyya, {samaññaṃ} nātidhāveyyāti iti
yan taṃ vuttaṃ, idam etaṃ paṭicca vuttaṃ.
     Tatra, bhikkhave, yo kāmapaṭisandhisukhino somanas-
sānuyogo hīno gammo pothujjano anariyo anatthasaṃhito,
sadukkho eso dhammo sa-upaghāto sa-upāyāso sapariḷāho
micchāpaṭipadā; tasmā eso dhammo saraṇo. Tatra, bhik-
khave, yo kāmapaṭisandhisukhino somanassānuyogaṃ
ananuyogo hīnaṃ gammaṃ pothujjanikaṃ anariyaṃ
anatthasaṃhitaṃ, adukkho eso dhammo anupaghāto
anupāyāso apariḷāho sammāpaṭipadā; tasmā eso dhammo
araṇo. Tatra, bhikkhave, yo attakilamathānuyogo dukkho
anariyo anatthasaṃhito, sadukkho eso dhammo sa-upaghāto
sa-upāyāso sapariḷāho micchāpaṭipadā; tasmā eso dhammo
saraṇo. Tatra, bhikkhave, yo attakilamathānuyogaṃ
ananuyogo dukkhaṃ anariyaṃ anatthasaṃhitaṃ, adukkho
eso dhammo anupaghāto anupāyāso apariḷāho sammāpaṭi-
~11.236
padā; tasmā eso dhammo araṇo. Tatra, bhikkhave, yā
'yaṃ majjhimā paṭipadā Tathāgatena abhisambuddhā
cakkhukaraṇī ñāṇakaraṇī upasamāya abhiññāya sambodhāya
nibbānāya saṃvattati, adukkho eso dhammo anupaghāto
anupāyāso apariḷāho sammāpaṭipadā; tasmā eso dhammo
araṇo. Tatra, bhikkhave, yā 'yaṃ ussādanā ca apasādanā
ca no ca dhammadesanā, sadukkho eso dhammo sa-upaghāto
sa-upāyāso sapariḷāho micchāpaṭipadā; tasmā esa dhammo
saraṇo. Tatra, bhikkhave, yā 'yaṃ n' ev' ussādanā na
apasādanā dhammadesanā vā,1 adukkho eso dhammo anupa-
ghāto anupāyāso apariḷāho sammāpaṭipadā; tasmā eso
dhammo araṇo. Tatra, bhikkhave, yam idaṃ kāmasukhaṃ
mīḷhasukhaṃ puthujjanasukhaṃ anariyasukhaṃ, sadukkho
eso dhammo sa-upaghāto sa-upāyāso sapariḷāho micchā-
paṭipadā; tasmā eso dhammo sarano.2 Tatra, bhikkhave,
yam idaṃ nekkhammasukhaṃ pavivekasukhaṃ upasama-
sukhaṃ, adukkho eso dhammo anupaghāto anupāyāso
apariḷāho sammāpaṭipadā; tasmā eso dhamma araṇo.
Tatra, bhikkhave, yvāyaṃ rahovādo abhūto ataccho
anatthasaṃhito, sadukkho eso dhammo sa-upaghāto sa-
upāyāso sapariḷāho micchāpaṭipadā; tasmā eso dhammo
saraṇo. Tatra, bhikkhave, yo pāyaṃ rahovādo bhūto
taccho anatthasaṃhito, sadukkho eso dhammo sa-upaghāto
sa-upāyāso sapariḷāho micchāpaṭipadā; tasmā eso dhammo
saraṇo. Tatra, bhikkhave, yvāyaṃ rahovādo bhūto taccho
atthasaṃhito, adukkho eso dhammo anupaghāto anupāyāso
apariḷāho sammāpaṭipadā; tasmā eso dhammo araṇo.
Tatra, bhikkhave, yvāyaṃ sammukhā khīṇavādo abhūto
ataccho anatthasaṃhito, sadukkho eso dhammo sa-upaghāto
sa-upāyāso sapariḷāho micchāpaṭipadā; tasmā eso dhammo
saraṇo. Tatra, bhikkhave, yo pāyaṃ sammukhā khīnavādo
bhūto taccho anatthasaṃhito, sadukkho . . .micchāpaṭi-
padā . . . saraṇo. Tatra, bhikkhave, yo pāyaṃ sammukhā
~11.237
khīṇavādo bhūto taccho atthasaṃhito, adukkho . . . sam-
māpaṭipadā . . . araṇo. Tatra, bhikkhave, yam idaṃ
taramānassa bhāsitaṃ, sadukkho eso dhammo . . . micchā-
paṭipadā . . . saraṇo. Tatra, bhikkhave, yam idaṃ
ataramānassa bhāsitaṃ, adukkho . . . sammāpaṭipadā . . .
araṇo. Tatra, bhikkhave, yvāyaṃ janapadaniruttiyā ca
abhiniveso samaññāya ca atisāro, sadukkho eso dhammo
sa-upaghāto . . . micchāpaṭipadā . . . saraṇo. Tatra, bhik-
khave, yvāyaṃ janapadaniruttiyā ca anabhiniveso samaññāya
ca anatisāro, adukkho eso dhammo anupaghāto anupāyāso
apariḷāho sammāpaṭipadā; tasmā eso dhammo araṇo.
     Tasmāt iha, bhikkhave, saraṇañ ca dhammaṃ jānissāma
araṇañ ca dhammaṃ jānissāma, saraṇañ ca dhammaṃ
ñatvā araṇañ ca dhammaṃ ñatvā araṇapaṭipadaṃ paṭi-
pajjissāmāti, -- evaṃ kho, bhikkhave, sikkhitabbaṃ. Su-
bhūti ca pana, bhikkhave, kulaputto araṇapaṭipadaṃ
paṭipanno ti.
     Idam avoca Bhagavā. Attamanā te bhikkhū Bhaga-
vato bhāsitaṃ abhinandun ti.
                    ARAṆAVIBHAṄGASUTTAṂ1 NAVAMAṂ.
                       ----------------------------------