                                149.
     Evam me sutaṃ. Ekaṃ samayaṃ Bhagavā Sāvatthi-
yaṃ viharati Jetavane Anāthapiṇḍikassa ārāme. Tatra kho
Bhagavā bhikkhū āmantesi: Bhikkhavo ti. Bhadante ti te
bhikkhū Bhagavato paccassosuṃ. Bhagavā etad avoca:
Mahāsaḷāyatanikaṃ vo, bhikkhave, desissāmi. Taṃ suṇātha
sādhukaṃ manasikarotha bhāsissāmīti. Evaṃ bhante ti
kho te bhikkhū Bhagavato paccassosuṃ. Bhagavā etad
avoca:--
     Cakkhuṃ, bhikkhave, ajānaṃ apassaṃ yathābhūtaṃ,
rūpe ajānaṃ apassaṃ yathābhūtaṃ, cakkhuviññāṇaṃ ajānaṃ
apassaṃ yathābhūtaṃ, cakkhusamphassaṃ ajānaṃ apassaṃ
yathābhūtaṃ, yam p' idaṃ cakkhusamphassapaccayā
uppajjati vedayitaṃ sukhaṃ vā dukkhaṃ vā adukkhama-
sukhaṃ vā, tam pi ajānaṃ apassaṃ yathābhūtaṃ, cak-
khusmiṃ sārajjati rūpesu sārajjati cakkhuviññāṇe sārajjati
cakkhusamphasse sārajjati, yam p' idaṃ cakkhusamphassa-
paccayā uppajjati vedayitaṃ sukhaṃ vā dukkhaṃ vā
adukkhamasukhaṃ vā tasmim pi sārajjati. Tassa sārattassa
saṃyuttassa sammūḷhassa assādānupassino viharato āyatiṃ
pañcupādānakkhandhā upacayaṃ gacchanti; taṇhā c' assa
ponobhavikā nandīrāgasahagatā tatra tatrābhinandinī, sā c'
assa pavaḍḍhati. Tassa kāyikā pi darathā pavaḍḍhanti,
~11.288
cetasikā pi darathā pavaḍḍhanti, kāyikā pi santāpā pavaḍ-
ḍhanti, cetasikā pi santāpā pavaḍḍhanti, kāyikā pi pariḷāhā
pavaḍḍhanti, cetasikā pi pariḷāhā pavaḍḍhanti. So kāya-
dukkham1 pi cetodukkham pi paṭisaṃvedeti.
     Sotaṃ, bhikkhave, ajānaṃ apassaṃ yathābhūtaṃ;
ghānaṃ, bhikkhave, ajānaṃ apassaṃ yathābhūtaṃ: jivhaṃ,
bhikkhave ajānaṃ apassaṃ yathābhūtaṃ; kāyaṃ, bhik-
khave, ajānaṃ appassaṃ yathābhūtaṃ; manaṃ, bhikkhave,
ajānaṃ apassaṃ yathābhūtaṃ, dhamme, bhikkhave ajānaṃ
apassaṃ yathābhūtaṃ, manoviññāṇaṃ ajānaṃ apassaṃ
yathābhūtaṃ, manosamphassaṃ ajānaṃ apassaṃ yathā-
bhūtaṃ, yam p' idaṃ manosamphassapaccayā uppajjati
vedayitaṃ sukhaṃ vā dukkhaṃ vā adukkhamasukhaṃ
vā tam pi ajānaṃ apassaṃ yathābhūtaṃ, manasmiṃ sāraj-
jati dhammesu sārajjati manoviññāṇe sārajjati mano-
samphasse sārajjati, yam p' idaṃ manosamphassapaccayā
 . . . cetasikā pi pariḷāha pavaḍḍhanti. So kāyadukkham pi
cetodukkham pi paṭisaṃvedeti.
     Cakkhuñ ca kho, bhikkhave, jānaṃ passaṃ yathābhūtaṃ,
rūpe jānaṃ passaṃ yathābhūtaṃ, cakkhuviññāṇaṃ jānaṃ
passaṃ yathābhūtaṃ, cakkhusamphassaṃ jānaṃ passaṃ
yathābhūtaṃ, yam p' idaṃ cakkhusamphassapaccayā
uppajjati vedayitaṃ sukhaṃ vā dukkhaṃ vā adukkhama-
sukhaṃ vā, tam pi jānaṃ passaṃ yathābhūtaṃ, cakkhusmiṃ
na sārajjati rūpesu na sārajjati cakkhuviññāṇe na sārajjati
cakkhusamphasse na sārajjati, yam p' idaṃ cakkhusam-
phassapaccayā uppajjati vedayitaṃ sukhaṃ vā dukkhaṃ vā
adukkhamasukhaṃ vā tasmim pi na sārajjati. Tassa
asārattassa asaṃyuttassa asammūḷhassa ādīnavānupassino
viharato āyatiṃ pañcupādānakkhandhā apacayaṃ gacchanti;
taṇhā c' assa ponobhavikā nandīrāgasahagatā tatratatrā-
bhinandinī, sā c' assa pahīyati. Tassa kāyikā pi darathā
pahīyanti, cetasikā pi darathā pahīyanti, kāyikā pi santāpā
pahīyanti, cetasikā pi santāpā pahīyanti, kāyikā pi pariḷāhā
~11.289
pahīyanti, cetasikā pi pariḷāhā pahīyanti. So kāyasukhaṃ
pi cetosukhaṃ pi paṭisaṃvedeti. Yā yathābhūtassa1 diṭṭhi,
sā 'ssa hoti sammādiṭṭhi; yo yathābhūtassa saṃkappo,
svāssa hoti sammāsaṃkappo; yo yathābhūtassa vāyāmo,
svāssa hoti sammāvāyāmo; yā yathābhūtassa sati, sā 'ssa
hoti sammāsati; yo yathābhūtassa samādhi, svāssa hoti
sammāsamādhi. Pubbe va kho pan' assa kāyakammaṃ
vacīkammaṃ ājīvo suparisuddho hoti. Evam assāyaṃ
ariyo aṭṭhaṅgiko maggo bhāvanāpāripūriṃ gacchati. Tassa
evaṃ imaṃ ariyaṃ aṭṭhaṅghikaṃ maggaṃ bhāvayato cattāro
pi satipaṭṭhānā bhāvanāpāripūriṃ gacchati. cattāro pi
sammappadhānā bhāvanāpāripūriṃ gacchanti, cattāro pi
iddhipādā bhāvanāpāripūriṃ gacchanti, pañca pi indriyāni
bhāvanāpāripūriṃ gacchanti, pañca pi balāni bhāvanāpāri-
pūrim gacchanti, satta pi bojjhaṅgā bhāvanāpāripūriṃ
gacchanti. Tass' ime dve dhammā yuganandhā2 vattanti,
samatho ca vipassanā ca. So ye dhammā abhiññā pariñ-
ñeyyā, te dhamme abhiññā parijānāti; ye dhammā abhiññā
pahātabbā, te dhamme abhiññā pajahati; ye dhammā
abhiññā bhāvetabbā, te dhamme abhiññā bhāveti; ye
dhammā abhiññā sacchikātabbā, te dhamme abhiññā sacchi-
karoti. Katame ca, bhikkhave, dhammā abhiññā pariññeyya?
Pañcupādānakkhandhā ti 'ssa vacaṇīyaṃ, -- seyyathīdaṃ:
rūpūpādānakkhandho vedanūpādānakkhandho saññūpādā-
nakkhandho saṃkhārupādānakkhandho viññāṇūpādānak-
khandho; ime dhammā abhiññā pariññeyyā. Katame ca,
bhikkhave, dhammā abhiññā pahātabbā? Avijjā cā bhava-
taṇhā ca, ime dhammā abhiññā pahātabbā. Katame ca,
bhikkhave, dhammā abhiññā bhāvetabbā? Samatho ca
vipassanā ca, ime dhammā abhiññā bhāvetabbā. Katame
~11.290
ca, bhikkhave, dhammā abhiññā sacchikātabbā? Vijjā ca
vimutti ca, ime dhammā abhiññā sacchikātabbā.
     Sotaṃ, bhikkhave, jānaṃ passaṃ yathābhūtam;
ghānaṃ, bhikkhave, jānaṃ passaṃ yathābhūtam; jīvhaṃ,
bhikkhave, jānaṃ passaṃ yathābhūtam; kāyaṃ, bhikkhave,
jānaṃ passaṃ yathābhūtam; manaṃ, bhikkhave, jānaṃ
passaṃ yathābhūtam; dhamme, bhikkhave, jānaṃ passaṃ
yathābhūtam; manoviññāṇaṃ, bhikkhave, jānaṃ passaṃ
yathābhūtam; manosamphassaṃ, bhikkhave, jānaṃ passaṃ
yathābhūtam, yam p' idaṃ manosamphassapaccayā uppajjati
vedayitaṃ sukhaṃ vā dukkhaṃ vā adukkhamasukhaṃ vā
tam pi jānaṃ passaṃ yathābhutaṃ manasmiṃ na sārajjati
dhammesu na sārajjati manoviññāṇe na sārajjati mano-
samphasse na sārajjati, yam p' idaṃ manosamphassapaccayā
 . . . cetasikā pi pariḷāhā pahīyanti. So kāyasukhaṃ pi
cetosukhaṃ pi {paṭisaṃvedeti}. Yā yathābhūtassa diṭṭhi, sā
'ssa hoti sammādiṭṭhi; yo yathābhūtassa saṃkappo . . .
suparisuddho hoti. Evam assāyaṃ ariyo aṭṭhaṅgiko maggo
bhāvanāpāripūriṃ gacchati. Tassa evaṃ imaṃ ariyaṃ
aṭṭhaṅgikaṃ maggaṃ. . . . Vijjā ca vimutti ca, ime
dhammā abhiññā sacchikātabbā ti.
     Idam avoca Bhagavā. Attamanā te bhikkhū Bhagavato
bhāsitaṃ abhinandun ti.
                  MAHĀSAḶĀYATANIKASUTTAṂ1 SATTAMAṂ.
                       ----------------------------------