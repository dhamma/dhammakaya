~11.1
                                107.
     Evam me sutaṃ. Ekaṃ samayaṃ Bhagavā Sāvatthi-
yaṃ viharati Pubbārāme Migāramātu pāsāde. Atha kho
Gaṇaka-Moggallāno brāhmaṇo yena Bhagavā ten' upa-
saṃkami, upasaṃkamitvā Bhagavatā saddhiṃ sammodi
sammodanīyaṃ kathaṃ sārāṇīyaṃ vītisāretvā ekamantaṃ
nisīdi. Ekamantaṃ nisinno kho Gaṇaka-Moggallāno
brāhmaṇo Bhagavantaṃ etad avoca: Seyyathāpi, bho
Gotama, imassa Migāramātu pāsādassa dissati anupubba-
sikkhā anupubbakiriyā anupubbapaṭipadā, yadidaṃ yāva
pacchimā sopānakaḷebarā;1 imesam pi hi, bho Gotama,
brāhmaṇānaṃ dissati anupubbasikkhā anupubbakiriyā anu-
pubbapaṭipadā, yadidaṃ ajjhene; imesam pi hi, bho Gotama,
issāsānaṃ dissati anupubbasikkhā anupubbakiriyā anupubba-
paṭipadā, yadidaṃ issatthe; amhākam pi hi, bho Go-
tama, gaṇānaṃ gaṇānājīvānaṃ dissati anupubbasikkhā
anupubbakiriyā anupubbapaṭipadā, yadidaṃ saṃkhāne.
Mayaṃ hi, bho Gotama, antevāsī labhitvā paṭhamaṃ evaṃ
gaṇāpema: Ekaṃ ekakaṃ, dve dukā, tīṇi tikā, cattāri
catukkā, pañca pañcakā, cha chakkā, satta sattakā, aṭṭha
aṭṭhakā, nava navakā, dasa dasakā ti; satam pi mayaṃ,
bho Gotama, gaṇāpema. Sakkā nu kho, bho Gotama,
imasmiṃ pi dhammavinaye evam eva anupubbasikkhā
anupubbakiriyā anupubbapaṭipadā paññāpetun ti?
~11.2
     Sakkā, brāhmaṇa, imasmiṃ dhammavinaye anupubba-
sikkhā anupubbakiriyā anupubbapaṭipadā paññāpetuṃ.
Seyyathāpi, brāhmaṇa, dakkho assadamako bhadraṃ
assājānīyaṃ labhitvā paṭhamen' eva mukhādhāne1 kāraṇaṃ
karoti, atha uttariṃ kāraṇaṃ karoti;-- evam eva kho,
brāhmaṇa, Tathāgato purisadammaṃ labhitvā paṭhamaṃ
evaṃ vineti: Ehi tvaṃ, bhikkhu, sīlavā hohi, pātimokkha-
saṃvarasaṃvuto viharāhi ācāragocarasampanno, aṇumattesu
vajjesu bhayadassāvī samādāya sikkhassu sikkhāpadesūti.2
Yato kho, brāhmaṇa, bhikkhu sīlavā hoti, pātimokkha-
saṃvarasaṃvuto hoti ācāragocarasampanno, aṇumattesu
vajjesu bhayadassāvī samādāya sikkhati sikkhāpadesu, tam
enaṃ Tathāgato uttariṃ vineti: Ehi tvaṃ, bhikkhu,
indriyesu guttadvāro hohi cakkhunā rūpaṃ disvā mā ni-
mittaggāhī mā 'nubyañjanaggāhī. Yato 'dhikaraṇam3 enaṃ
cakkhundriyaṃ asaṃvutaṃ viharantaṃ abhijjhādomanassā
pāpakā akusalā dhammā anvāssaveyyuṃ, tassa saṃvarāya
paṭipajja, rakkha cakkhundriyaṃ, cakkhundriyasaṃvaraṃ
āpajja; sotena saddaṃ sutvā --pe-- ghānena gandhaṃ
ghāyitvā --pe-- jivhāya rasaṃ sāyitvā --pe-- kāyena phoṭ-
ṭhabbaṃ phusitvā --pe-- manasā dhammaṃ viññāya mā
nimittaggāhī mā 'nubyañjanaggāhī. Yato 'dhikaraṇam enaṃ
manindriyaṃ asaṃvutaṃ viharantaṃ abhijjhādomanassā
pāpakā akusalā dhammā anvāssaveyyuṃ, tassa saṃvarāya
paṭipajja, rakkha manindriyaṃ, manindriyasaṃvaraṃ āpajjā-
ti. Yato kho, brāhmaṇa, bhikkhu indriyesu guttadvāro hoti,
tam enaṃ Tathāgato uttariṃ vineti:-- Ehi tvaṃ, bhikkhu,
bhojane mattaññū hohi, paṭisaṅkhā yoniso āhāraṃ āhārey-
yāsi n' eva davāya na madāya na maṇḍanāya na vibhūsanāya
yāvad eva imassa kāyassa ṭhitiyā yāpanāya vihiṃsūparatiya
brahmacariyānuggahāya: Iti purāṇañ ca vedanaṃ paṭi-
haṅkhāmi, navañ ca vedanaṃ na uppādessāmi, yātrā ca
me bhavissati anavajjatā ca phāsuvihāro cāti. Yato kho
~11.3
brāhmaṇa, bhikkhu bhojane mattaññū hoti, tam enaṃ
Tathāgato uttariṃ vineti: Ehi tvaṃ, bhikkhu, jāgariyaṃ
anuyutto viharāhi, divasaṃ caṅkamena nisajjāya āvaraṇīyehi
dhammehi cittaṃ parisodhehi, rattiyā paṭhamaṃ yāmaṃ
caṅkamena nisajjāya āvaraṇīyehi dhammehi cittaṃ pari-
sodhehi, rattiyā majjhimaṃ yāmaṃ dakkhiṇena passena
sīhaseyyaṃ kappeyyāsi pāde pādaṃ accadhāya sato sampa-
jāno uṭṭhānasaññaṃ manasikaritvā, rattiyā pacchimaṃ
yāmaṃ paccuṭṭhāya caṅkamena nisajjāya āvaraṇīyehi
dhammehi cittaṃ parisodhehīti. Yato kho, brāhmaṇa,
bhikkhu jāgariyaṃ anuyutto hoti, tam enaṃ Tathāgato
uttariṃ vineti: Ehi tvaṃ, bhikkhu, satisampajaññena
samannāgato hohi, abhikkante paṭikkante sampajānakārī
ālokite vilokite sampajānakārī, sammiñjite pasārite sampa-
jānakārī, saṃghāṭipattacīvaradhāraṇe sampajānakārī, asite
pīte khāyite sāyite sampajānakārī, uccārapassāvakamme
sampajānakārī, gate ṭhite nisinne sutte jāgarite bhāsite
tuṇhībhāve sampajānakārī ti. Yato kho, brāhmaṇa, sati-
sampajaññena samannāgato hoti, tam enaṃ Tathāgato
uttariṃ vineti: Ehi tvaṃ, bhikkhu, vivittaṃ senāsanaṃ
bhaja araññaṃ rukkhamūlaṃ pabbataṃ kandaraṃ giriguhaṃ
susānaṃ vanapatthaṃ abbhokāsaṃ palālapuñjan ti. So
vivittaṃ senāsanaṃ bhajati araññaṃ rukkhamūlaṃ pabba-
taṃ kandaraṃ giriguhaṃ susānaṃ vanapatthaṃ abbho-
kāsaṃ palālapuñjaṃ. So pacchābhattaṃ piṇḍapātapaṭik-
kanto nisīdati pallaṅkaṃ ābhujitvā ujuṃ kāyaṃ paṇidhāya
parimukhaṃ satiṃ upaṭṭhapetvā. So abhijjhaṃ loke
pahāya vigatābhijjhena cetasā viharati, abhijjhāya cittaṃ
parisodheti; byāpādapadosaṃ pahāya abyāpannacitto viha-
rati sabbapāṇabhūtahitānukampī, byāpādapadosā cittaṃ
parisodheti; thīnamiddhaṃ pahāya vigatathīnamiddho
viharati ālokasaññī sato sampajāno, thīnamiddhā cittaṃ
parisodheti; uddhaccakukkuccaṃ pahāya anuddhato viharati
ajjhattaṃ vūpasantacitto uddhaccakukkuccā cittaṃ pari-
sodheti; vicikicchaṃ pahāya tiṇṇavicikiccho viharati
akathaṃkathī kusalesu dhammesu vicikicchāya cittaṃ
parisodheti.
~11.4
     So ime pañca nīvaraṇe pahāya cetaso upakkilese paññāya
dubbalīkaraṇe vivicc' eva kāmehi vivicca akusalehi dhammehi
savitakkaṃ savicāraṃ vivekajaṃ pītisukhaṃ paṭhamajjhā-
naṃ upasampajja viharati; vitakkavicārānaṃ vūpasamā
ajjhattaṃ sampasādanaṃ cetaso ekodhibhāvaṃ avitakkaṃ
avicāraṃ samādhijaṃ pītisukhaṃ dutiyajjhānaṃ upasam-
pajja viharati; pītiyā ca virāgā upekhako ca viharati sato
ca sampajāno sukhañ ca kāyena paṭisaṃvedeti yan taṃ
ariyā ācikkhanti: Upekhako satimā sukhavihārī ti tati-
yajjhānaṃ upasampajja viharati; sukhassa ca pahānā duk-
khassa ca pahānā pubbe va somanassadomanassānaṃ
atthagamā adukkhamasukhaṃ upekhāsatipārisuddhiṃ catut-
thajjhānaṃ upasampajja viharati. Ye kho te, brāhmaṇa,
bhikkhū sekhā appattamānasā anuttaraṃ yogakkhemaṃ
patthayamānā viharanti, tesu me ayaṃ evarūpī anusāsanī
hoti. Ye pana te bhikkhū arahanto khīṇāsavā vusitavanto
katakaraṇīyā ohitabhārā anuppattasadatthā parikkhīṇa-
bhavasaṃyojanā sammadaññā vimuttā, tesaṃ ime dhammā
diṭṭhadhammasukhavihārāya c' eva saṃvattanti satisampa-
jaññāya cāti.
     Evaṃ vutte Gaṇaka-Moggallāno brāhmaṇo Bhaga-
vantaṃ etad avoca: Kin nu kho bhoto Gotamassa sāvakā
bhotā Gotamena evaṃ ovadiyamānā evaṃ anusāsiyamānā
sabbe va accantaniṭṭhaṃ nibbānaṃ ārādhenti udāhu ekacce n'
ārādhentīti?
     Appekacce kho, brāhmaṇa, mama sāvakā evaṃ ovadi-
yamānā evaṃ anusāsiyamānā accantaniṭṭhaṃ nibbānaṃ
ārādhenti; ekacce n' ārādhentīti.
     Ko nu kho, bho Gotama, hetu ko paccayo yan tiṭṭhat'
eva nibbānaṃ tiṭṭhati nibbānagāmimaggo tiṭṭhati bhavaṃ
Gotamo samādapetā, atha ca pana bhoto Gotamassa sāvakā
bhotā Gotamena evaṃ ovadiyamānā evaṃ anusāsiyamānā
appekacce accantaniṭṭhaṃ nibbānaṃ ārādhenti, ekacce
n' ārādhentīti?
     Tena hi, brāhmaṇa, tañ ñev' ettha paṭipucchissāmi.
Yathā te khameyya tathā naṃ byākareyyāsi. Taṃ kim
~11.5
maññasi, brāhmaṇa? Kusalo tvaṃ Rājagaha-gāmissa mag-
gassāti?
     Evaṃ, bho; kusalo ahaṃ Rājagaha-gāmissa maggassāti.
     Taṃ kim maññasi, brāhmaṇa? Idha puriso āgacchey-
ya Rājagahaṃ gantukāmo; so taṃ upasaṃkamitvā evaṃ
vadeyya: Icchām' ahaṃ, bhante, Rājagahaṃ gantuṃ;
tassa me Rājagahassa maggaṃ1 upadisāti. Tam enaṃ tvaṃ
evaṃ vadeyyāsi: Evam, bho purisa; ayam maggo Rāja-
gahaṃ gacchati, tena muhuttaṃ gaccha; tena muhuttaṃ
gantvā dakkhissasi amukaṃ nāma gāmaṃ, tena muhuttaṃ
gaccha; tena muhuttaṃ gantvā dakkhissasi amukaṃ nāma
nigamaṃ, tena muhuttaṃ gaccha; tena muhuttaṃ gantvā
dakkhissasi Rājagahassa ārāmarāmaṇeyyakaṃ vanarāmaṇey-
yakaṃ bhūmirāmaṇeyyakaṃ pokkharaṇirāmaṇeyyakan ti.
So tayā evaṃ ovadiyamāno evaṃ anusāsiyamāno ummaggaṃ
gahetvā pacchāmukho gaccheyya. Atha dutiyo puriso
āgaccheyya Rājagahaṃ gantukāmo, so taṃ upasaṃkamitvā
evaṃ vadeyya: Icchām 'ahaṃ, bhante, Rājagahaṃ gantuṃ,
tassa me Rājagahassa maggaṃ upadisāti. Tam enaṃ tvaṃ
evaṃ vadeyyāsi: Evam, bho purisa; ayam maggo Rāja-
gahaṃ gacchati, tena muhuttaṃ gaccha; tena muhuttaṃ
gantvā dakkhissasi amukaṃ nāma gāmaṃ, tena muhuttaṃ
gaccha; tena muhuttaṃ gantvā dakkhissasi amukaṃ nāma
nigamaṃ, tena muhuttaṃ gaccha; tena muhuttaṃ gantvā
dakkhissasi Rājagahassa ārāmarāmaṇeyyakaṃ vanarāmaṇey-
yakaṃ bhūmirāmaṇeyyakaṃ pokkharaṇirāmaṇeyyakan ti.
So tayā evaṃ ovadiyamāno evaṃ anusāsiyamāno sotthinā
Rājagahaṃ gaccheyya. -- Ko nu kho, brāhmaṇa, hetu ko
paccayo yan tiṭṭhat' eva Rājagahaṃ tiṭṭhati Rājagahagā-
mimaggo tiṭṭhasi tvaṃ samādapetā, atha ca pana tayā evaṃ
ovadiyamāno evaṃ anusāsiyamāno eko puriso ummaggaṃ
gahetvā pacchāmukho gaccheyya, eko sotthinā Rājagahaṃ
gaccheyyāti?
~11.6
     Ettha kvāhaṃ,1 bho Gotama, karomi? -- Maggakkhāyī
'haṃ,2 bho Gotamāti.
     Evam eva kho, brāhmaṇa, tiṭṭhat' eva nibbānaṃ tiṭṭhati
nibbānagāmimaggo tiṭṭhām' ahaṃ samādapetā. Atha ca
pana mama sāvakā mayā evaṃ ovadiyamānā evaṃ anusāsi-
yamānā appekacce accantaniṭṭhaṃ nibbānaṃ ārādhenti
ekacce n' ārādhenti. Ettha kvāhaṃ, brāhmaṇa, karomi? --
Maggakkhāyī, brāhmaṇa, Tathāgato ti.
     Evaṃ vutte Gaṇaka-Moggallāno brāhmaṇo Bhaga-
vantaṃ etad avoca: Ye 'me, bho Gotama, puggalā
asaddhā3 jīvikatthā4 agārasmā anagāriyaṃ pabbajitā saṭhā
māyāvino keṭubhino uddhatā unnalā5 capalā mukharā
vikiṇṇavācā indriyesu aguttadvārā bhojane amattaññuno
jāgariyaṃ ananuyuttā sāmaññe anapekhavanto sikkhāyā6
na tibbagāravā bāhulikā7 sāthalikā okkamane pubbaṅgamā
paviveke nikkhittadhurā kusītā hīnaviriyā muṭṭhassatino8
asampajānā asamāhitā vibbhantacittā duppaññā elamūgā,9
na tehi bhavaṃ Gotamo saddhiṃ saṃvasati. Ye pana
kulaputtā saddhā agārasmā anagāriyaṃ pabbajitā asaṭhā
amāyāvino akeṭubhino anuddhatā anunnalā acapalā amu-
kharā avikiṇṇavācā indriyesu guttadvārā bhojane mattañ-
ñuno jāgariyaṃ anuyuttā sāmaññe apekhavanto sikkhāya
tibbagāravā na bāhulikā na sāthalikā okkamane nikkhitta-
dhurā paviveke pubbaṅgamā āraddhaviriyā pahitattā upaṭṭhi-
tasatino sampajānā samāhitā ekaggacittā paññavanto
anelamūgā, tehi bhavaṃ Gotamo saddhiṃ saṃvasati.
Seyyathāpi, bho Gotama, ye keci mūlagandhā kāḷānu-
sārikaṃ tesaṃ aggam akkhāyati, ye keci sāragandhā lohita-
candanaṃ tesaṃ aggam akkhāyati, ye keci pupphagandhā
~11.7
vassikaṃ tesaṃ aggam akkhāyati, -- evaṃ eva kho bhoto
Gotamassa ovādo paramajjadhammesu. Abhikkantaṃ, bho
Gotama, abhikkantaṃ, bho Gotama. Seyyathāpi, bho
Gotama, nikkujjitaṃ vā ukkujjeyya, paṭichannaṃ vā
vivareyya, mūḷhassa vā maggaṃ ācikkheyya, andhakāre
vā telapajjotaṃ dhāreyya: Cakkhumanto rūpāni dakkhintī-
ti;-- evam evā bhotā Gotamena anekapariyāyena dhammo
pakāsito. Esāhaṃ bhavantaṃ Gotamaṃ saraṇaṃ gacchāmi
dhammañ ca bhikkhusaṃghañ ca; upāsakaṃ maṃ bhavaṃ
Gotamo dhāretu ajjatagge pāṇupetaṃ saraṇaṃ gatan ti.
                  GAṆAKAMOGGALLĀNASUTTAṂ SATTAMAṂ.
                       ----------------------------------