                                148.
     Evam me sutaṃ. Ekaṃ samayaṃ Bhagavā Sāvatthiyaṃ
viharati Jetavane Anāthapiṇḍikassa ārāme. Tatra kho
Bhagavā bhikkhū āmantesi: Bhikkhavo ti. Bhadante ti te
bhikkhū Bhagavato paccassosuṃ. Bhagavā etad avoca:--
Dhammaṃ vo, bhikkhave, desissāmi ādikalyāṇaṃ majjhe
kalyāṇaṃ pariyosānakalyāṇaṃ sātthaṃ sabyañjanaṃ
kevalaparipuṇṇaṃ parisuddhaṃ brahmacariyaṃ {pakāsissāmi},
yadidaṃ cha chakkāni. Taṃ suṇātha sādhukaṃ manasika-
rotha bhāsissāmīti. Evaṃ bhante ti kho te bhikkhū
Bhagavato paccassosuṃ. Bhagavā etad avoca:-- Cha
ajjhattikāni āyatanāni veditabbāni, cha bāhirāni āyatanāni
veditabbāni, cha viññāṇakāyā veditabbā, cha phassakāyā
veditabbā, cha vedanākāyā veditabbā, cha taṇhākāyā
veditabbā.
     Cha ajjhattikāni āyatanāni veditabbānīti iti kho pan'
etaṃ vuttaṃ. Kiñ c' etaṃ paṭicca vuttaṃ? Cakkhā-
yatanaṃ sotāyatanaṃ ghānāyatanaṃ jivhāyatanaṃ
kāyāyatanaṃ manāyatanaṃ. Cha ajjhattikāni āyatanāni
veditabbānīti iti yan taṃ vuttaṃ idam etaṃ paṭicca vuttaṃ,
Idaṃ paṭhamaṃ chakkaṃ.
~11.281
     Cha bāhirāni āyatanāni veditabbānīti iti kho pan' etaṃ
vuttaṃ. Kiñ c' etaṃ paṭicca vuttaṃ? Rūpāyatanaṃ
saddāyatanaṃ gandhāyatanaṃ rasāyatanaṃ phoṭṭhab-
bāyatanaṃ dhammāyatanaṃ. Cha bāhirāni āyatanāni
veditabbānīti iti yan taṃ vuttaṃ idam etaṃ paṭicca vuttaṃ.
Idaṃ dutiyaṃ chakkaṃ.
     Cha viññāṇakāyā veditabbā ti iti kho pan' etaṃ vuttaṃ.
Kiñ c' etaṃ paṭicca vuttaṃ? Cakkhuñ ca paṭicca rūpe ca
uppajjati cakkhuviññāṇaṃ; sotañ ca paṭicca sadde ca
uppajjati sotaviññāṇaṃ; ghānañ ca paṭicca gandhe ca
uppajjati ghānaviññāṇaṃ; jivhañ ca paṭicca rase ca
uppajjati jivhāviññāṇaṃ; kāyañ ca paṭicca phoṭṭhabbe ca
uppajjati kāyaviññāṇaṃ; manañ ca paṭicca dhamme ca
uppajjati manoviññāṇaṃ. Cha viññāṇakāyā veditabbā ti iti
yan taṃ vuttaṃ idaṃ etaṃ paṭicca vuttaṃ. Idaṃ tatiyaṃ
chakkaṃ.
     Cha phassakāya veditabbā ti iti kho . . . paṭicca
vuttaṃ? Cakkhuñ ca paṭicca rūpe ca uppajjati cakkhuviñ-
ñāṇaṃ, taṇṇaṃ saṃgati phasso; sotañ ca paṭicca sadde ca
uppajjati sotaviññāṇaṃ, tiṇṇaṃ saṃgati phasso; ghānañ ca
paṭicca gandhe ca uppajjati ghānaviññāṇaṃ, tiṇṇaṃ saṃgati
phasso; jivhañ ca paṭicca rase ca uppajjati jivhāviññāṇaṃ,
tiṇṇaṃ saṃgati phasso; kāyañ ca paṭicca phoṭṭhabbe ca
uppajjati kāyaviññāṇaṃ, tiṇṇaṃ saṃgati phasso; manañ ca
paṭicca dhamme ca uppajjati manoviññāṇaṃ, tiṇṇaṃ saṃgati
phasso. Cha phassakāyā veditabbā ti iti yan taṃ vuttaṃ
idam etaṃ paṭicca vuttaṃ. Idaṃ catutthaṃ chakkaṃ.
     Cha vedanākāyā veditabbā ti iti . . . paṭicca vuttaṃ?
Cakkhuñ ca paṭicca rūpe ca uppajjati cakkhuviññānaṃ,
tiṇṇaṃ saṃgati phasso, phassapaccayā vedanā; sotañ ca
paṭicca sadde ca uppajjati sotaviññāṇaṃ; ghānañ ca paṭicca
gandhe ca uppajjati ghānaviññāṇaṃ; jivhañ ca paṭicca rase
ca uppajjati jivhāviññāṇaṃ; kāyañ ca paṭicca phoṭṭhabbe ca
uppajjati kāyaviññāṇaṃ; manañ ca paṭicca dhamme ca
uppajjati manoviññāṇaṃ, tiṇṇaṃ saṃgati phasso, phassa-
paccayā vedanā. Cha vedanākāya veditabbā ti iti yan
~11.282
taṃ vuttaṃ idam etaṃ paṭicca vuttaṃ. Idaṃ pañcamaṃ
chakkaṃ.
     Cha taṇhākāyā veditabbā ti iti . . . vuttaṃ? Cakkhuñ
ca paṭicca rūpe ca uppajjati cakkhuviññāṇaṃ, tiṇṇaṃ saṃgati
phasso, phassapaccayā vedanā, vedanāpaccayā taṇhā; sotañ
ca paṭicca sadde ca uppajjati sotaviññāṇaṃ; ghānañ ca
paṭicca gandhe ca uppajjati ghānaviññāṇaṃ; jivhañ ca
paṭicca rase ca uppajjati jivhāviññāṇaṃ; kāyañ ca paṭicca
phoṭṭhabbe ca uppajjati kāyaviññāṇaṃ; manañ ca paṭicca
dhamme ca uppajjati manoviññāṇaṃ, tiṇṇaṃ saṃgati phasso,
phassapaccayā vedanā, vedanāpaccayā taṇhā. Cha taṇhākāyā
veditabbā ti iti yan taṃ vuttaṃ idam etaṃ paṭicca vuttaṃ,
Idaṃ chaṭṭhaṃ chakkaṃ.
     Cakkhuṃ attā ti yo vadeyya, taṃ na uppajjati.
Cakkhussa uppādo pi vayo pi paññāyati. Yassa kho pana
uppādo pi vayo pi paññāyati, Attā me uppajjati ca veti cāti
icc' assa evam āgataṃ1 hoti; tasmā taṃ na uppajjati,
Cakkhuṃ attā ti yo vadeyya; iti cakkhuṃ anattā. Rūpā
attā ti yo vadeyya, taṃ na uppajjati. Rūpānaṃ uppādo pi
vayo pi uppajjati. Yassa kho pana uppādo pi vayo pi
paññāyati, Attā me uppajjati ca veti cāti icc' assa evam
āgataṃ hoti; tasmā taṃ na uppajjati, Rūpā attā ti yo
vadeyya; iti cakkhuṃ anattā, rūpā anattā. Cakkhuviññānaṃ
attā ti yo vadeyya, taṃ na uppajjati. Cakkhuviññāṇassa
uppādo pi vayo pi paññāyati. Yassa kho pana uppādo pi
vayo pi paññāyati, Attā me uppajjati ca veti cāti icc' assa
evam āgataṃ hoti; tasmā taṃ na uppajjati, Cakkhuviññāṇaṃ
attā ti yo vadeyya; iti cakkhuṃ anattā rūpā anattā cakkhu-
viññāṇaṃ anattā. Cakkhusamphasso attā ti yo vadeyya,
taṃ na uppajjati. Cakkhusamphassassa uppādo pi vāyo pi
paññāyati. Yassa kho pana uppādo pi vayo pi paññāyati,
Attā me uppajjati ca veti cāti icc' assa evam āgataṃ hoti;
tasmā taṃ na uppajjati, Cakkhusamphasso attā ti yo
vadeyya; iti cakkhuṃ anattā rūpā anattā cakkhuviññāṇaṃ
anattā cakkhusamphasso anattā. Vedanā attā ti yo vadeyya,
~11.283
taṃ na uppajjati. Vedanāya uppādo pi vayo pi paññāyati.
Yassa kho pana uppādo pi vayo pi paññāyati, Attā me
uppajjati ca veti cāti icc' assa evam āgataṃ hoti; tasmā
taṃ na uppajjati, Vedanā attā ti yo vadeyya; iti cakkhuṃ
anattā rūpā anattā cakkhuviññāṇaṃ anattā cakkhusamphasso
anattā vedanā anattā. Taṇhā attā ti yo vadeyya, taṃ na
uppajjati. Taṇhāya uppādo pi vayo pi paññāyati. Yassa
kho pana uppādo pi vayo pi paññāyati, Attā me uppajjati ca
veti cāti icc' assa evam āgataṃ hoti; tasmā taṃ na uppajjati;
Taṇhā attā ti yo vadeyya; iti cakkhuṃ anattā rūpā anattā
cakkhuviññāṇaṃ anattā cakkhusamphasso anattā vedanā
anattā taṇhā anattā. Sotaṃ attā ti yo vadeyya. Ghānaṃ
attā ti yo vadeyya. Jivhā attā ti yo vadeyya. Kāyo attā ti
yo vadeyya. Mano attā ti yo vadeyya, taṃ na uppajjati.
Manassa uppādo pi vayo pi paññāyati. Yassa kho pana
uppādo pi vayo pi paññāyati, Atta me uppajjati ca veti cāti
icc' assa evaṃ āgataṃ hoti; tasmā taṃ na uppajjati, Mano
attā ti yo vadeyya; iti mano anattā. Dhammā attā ti yo
vadeyya, taṃ na uppajjati. Dhammassa uppādo pi vayo pi
paññāyati. Yassa kho pana uppādo pi vayo pi paññāyati.
Attā me uppajjati ca veti cāti icc' assa evam āgataṃ hoti;
tasmā taṃ na uppajjati, Dhammā attā ti yo vadeyya; iti
mano anattā dhammā anattā. Manoviññāṇaṃ attā ti yo
vadeyya, taṃ na uppajjati. Manoviññāṇassa uppādo pi
vayo pi paññāyati. Yassa kho pana uppādo pi vayo pi
paññāyati, Attā me uppajjati ca veti cāti icc' assa evam
āgataṃ hoti; tasmā taṃ na uppajjati, Manoviññāṇaṃ attā
ti yo vadeyya; iti mano anattā dhammā anattā manoviñ-
ñaṇaṃ anattā. Manosamphasso attā ti yo vadeyya, taṃ na
uppajjati. Manosamphassassa uppādo pi vayo pi paññāyati.
Yassa kho pana uppādo pi vayo pi paññāyati, Attā me
uppajjati ca veti cāti icc' assa evam āgataṃ hoti; tasmā taṃ
na uppajjati, Manosamphasso attā ti yo vadeyya; iti mano
anattā dhammā anattā manoviññāṇaṃ anattā manosam-
phasso anattā. Vedanā attā ti yo vadeyya, taṃ na uppajjati.
Vedanāya uppādo pi vayo pi paññāyati. Yassa kho pana
~11.284
 . . . veti cāti iccassa evam āgataṃ hoti; tasmā taṃ na
uppajjati, Vedanā attā ti yo vadeyya; iti mano anattā
dhammā anattā manoviññāṇaṃ anattā manosamphasso
anattā vedanā anattā. Taṇhā anattā ti yo vadeyya, taṃ na
uppajjati. Taṇhāya uppādo pi . . .; tasmā taṃ na
uppajjati, Taṇhā attā ti yo vadeyya; iti mano anattā
dhammā anattā manoviññāṇaṃ anattā manosamphasso
anattā vedanā anattā taṇhā anattā.
     Ayaṃ kho pana, bhikkhave, sakkāyasamudayagāminī
paṭipadā:-- Cakkhuṃ: Etaṃ mama eso 'ham asmi eso me
attā ti samanupassati. Rūpe: Etaṃ mama . . . attā ti
samanupassati. Cakkhuviññāṇaṃ: Etaṃ mama . . . attā
ti samanupassati. Cakkhusamphassaṃ: Etaṃ mama . . .
attā ti samanupassati. Vedanaṃ:1 Etaṃ mama . . . attā
ti samanupassati. Taṇhaṃ: Etaṃ mama . . . attā ti
samanupassati. Sotaṃ: Etaṃ mama; ghānaṃ: Etaṃ
mama; Jivhaṃ: Etaṃ mama; Kāyaṃ: Etaṃ mama;
Manaṃ: Etaṃ mama . . . attā ti samanupassati; Dhamme:
Etaṃ mama . . . attā ti samanupassati; Manoviññāṇaṃ:
Etaṃ mama . . . attā ti samanupassati;2 Manosamphas-
saṃ: Etaṃ mama . . . samanupassati; Vedanam: Etaṃ
mama . . . attā ti samanupassati; Taṇhaṃ: Etaṃ mama
 . . . attā ti samanupassati.
     Ayaṃ kho pana, bhikkhave, sakkāyanirodhagāminī
paṭipadā:-- Cakkhuṃ: N' etaṃ mama n' eso 'ham asmi na
me so attā ti samanupassati; rūpe: N' etaṃ . . . attā ti
samanupassati; cakkhuviññāṇaṃ: N' etaṃ . . . samanu-
passati; cakkhusamphassaṃ: N' etaṃ . . . samanu-
passati; vedanaṃ: N' etaṃ . . . samanupassati;
taṇhaṃ: N' etaṃ mama . . . samanupassati. Sotaṃ: N'
etaṃ mama; ghānaṃ: N' etaṃ mama; jivhaṃ; N 'etaṃ
mama; kāyaṃ: N' etaṃ mama; manaṃ: N' etaṃ mama
 . . .samanupassati; dhamme: N' etaṃ mama . . . samanu-
passati; manoviññāṇaṃ: N' etaṃ mama samanupassati;
manosamphassaṃ: N' etaṃ . . . samanupassati; vedanaṃ:
~11.285
N' etaṃ . . . samanupassati; taṇhaṃ: N' etaṃ . . .
samanupassati.
     Cakkhuñ ca, bhikkhave, paṭicca rūpe ca uppajjati
cakkhuviññāṇaṃ, tiṇṇaṃ saṃgati phasso; phassapaccayā
uppajjati vedayitaṃ sukhaṃ vā dukkhaṃ vā adukkhama-
sukhaṃ vā. So sukhānaṃ vedanāya phuṭṭho samāno
abhinandati abhivadati ajjhosāya tiṭṭhati; tassa rāgānusayo
anuseti. Dukkhāya vedanāya phuṭṭho samāno socati
kilamati paridevati urattāḷiṃ kandati sammohaṃ āpajjati;
tassa paṭighānusayo anuseti. Adukkhamasukhāya
vedanāya phuṭṭho samāno tassā vedanāya samudayañ
ca atthaṅgamañ ca assādañ ca ādīnavañ ca nissaraṇañ
ca yathābhūtaṃ nappajānāti; tassa avijjānusayo
anuseti. So vata, bhikkhave, sukhāya vedanāya rāgānu-
sayaṃ appahāya dukkhāya vedanāya paṭighānusayaṃ
appaṭivinodetvā adukkhamasukhāya vedanāya avijjānusayaṃ
asamūhanitvā avijjaṃ appahāya vijjaṃ anuppādetvā diṭṭhe
va dhamme dukkhass' antakaro bhavissatīti n' etaṃ ṭhānaṃ
vijjati. Sotañ ca, bhikkhave, paṭicca sadde ca uppajjati
sotaviññāṇaṃ. Ghānañ ca, bhikkhave, paṭicca gandhe ca
 . . . &c. to . . . manañ ca, bhikkhave, paṭicca dhamme ca
uppajjati manoviññāṇaṃ, tiṇṇaṃ saṃgati phasso; phassa-
paccayā uppajjati vedayitaṃ sukhaṃ vā dukkhaṃ. vā aduk-
khamasukhaṃ vā. So sukhāya vedanāya phuṭṭho samāno
abhinandati abhivadati ajjhosāya tiṭṭhati; tassa rāgānusayo
anuseti. Dukkhāya vedanāya phuṭṭho samāno socati
kilamati paridevati urattāḷiṃ kandati sammohaṃ āpajjati;
tassa paṭighānusayo anuseti. Adukkhamasukhāya vedanāya
phuṭṭho samāno tassā vedanāya samudayañ ca atthaṅgamañ
ca assādañ ca ādīnavañ ca nissaraṇañ ca yathābhūtaṃ
nappajānāti; tassa avijjānusayo anuseti. So vata, bhikkhave,
sukhāya vedanāya rāgānusayaṃ appahāya dukkhāya vedanāya
paṭighānusayaṃ appaṭivinodetvā adukkhamasukhāya
vedanāya avijjānusayaṃ asamūhanitvā avijjaṃ appahāya
vijjaṃ anuppādetvā diṭṭhe va dhamme dukkhass' antakaro
bhavissatīti n' etaṃ ṭhānaṃ vijjati.
~11.286
     Cakkhuñ ca kho, bhikkhave, paṭicca rūpe ca uppajjati
cakkhuviññāṇaṃ tiṇṇaṃ saṃgati phasso phassapaccayā
uppajjati vedayitaṃ sukhaṃ vā adukkhaṃ vā adukkhama-
sukhaṃ vā. So sukhāya vedanāya phuṭṭho samāno
nābhinandati nābhivadati {nājjhosāya} tiṭṭhati; tassa
rāgānusayo nānuseti. Dukkhāya vedanāya phuṭṭho samāno
na socati na kilamati na paridevati na urattāḷiṃ kandati na
sammohaṃ āpajjati; tassa paṭighānusayo nānuseti. Aduk-
khamasukhāya vedanāya phuṭṭho samāno tassā vedanāya
samudayañ ca atthaṅgamañ ca assādañ ca ādīnavañ ca
nissaraṇañ ca yathābhūtaṃ pajānāti; tassa avijjānusayo
nānuseti. So vata, bhikkhave, sukhāya vedanāya rāgānu-
sayaṃ pahāya dukkhāya vedanāya paṭighānusayaṃ paṭivi-
nodetvā adukkhamasukhāya vedanāya avijjānusayaṃ
samūhanitvā avijjaṃ pahāya vijjaṃ uppādetvā diṭṭhe va
dhamme dukkhassa antakaro bhavissatīti, ṭhānam etaṃ
vijjati. Sotañ ca, bhikkhave, paṭicca sadde ca uppajjati
sotaviññāṇaṃ; ghānañ ca, bhikkhave, paṭicca gandhe ca
uppajjati gandhaviññāṇaṃ; jivhañ ca, bhikkhave, paṭicca
rase ca uppajjati jivhāviññāṇaṃ; kāyañ ca, bhikkhave,
paṭicca phoṭṭhabbe ca uppajjati kāyaviññāṇaṃ; manañ ca,
bhikkhave, paṭicca dhamme ca uppajjati manoviññāṇaṃ,
tiṇṇaṃ saṃgati phasso, phassapaccayā uppajjati vedayitaṃ
sukhaṃ vā dukkhaṃ vā adukkhamasukhaṃ vā. So sukhāya
vedanāya phuṭṭho samāno nābhinandati nābhivadati nājjho-
sāya tiṭṭhati; tassa rāgānusayo nānuseti . . . antakaro
bhavissatīti ṭhānaṃ etaṃ vijjati.
     Evaṃ passaṃ, bhikkhave, sutavā ariyasāvako cak-
khusmiṃ nibbindati rūpesu nibbindati cakkhuviññāṇe
nibbindati cakkhusamphasse nibbindati vedanāya nibbindati
taṇhāya nibbindati. Sotasmiṃ nibbindati saddesu nib-
bindati; ghānasmiṃ nibbindati gandhesu nibbindati;
jivhāya nibbindati rasesu nibbindati; kāyasmiṃ nibbindati
phoṭṭhabbesu nibbindati; manasmiṃ nibbindati dhammesu
nibbindati manoviññāṇe nibbindati manosamphasse nibbin-
dati vedanāya nibbindati taṇhāya nibbindati. Nibbindaṃ
~11.287
virajjati, virāgā vimuccati, vimuttasmiṃ vimuttam iti ñāṇaṃ
hoti: Khīṇā jāti, vusitaṃ brahmacariyaṃ, kataṃ karaṇīyaṃ,
nāparaṃ itthattāyāti pajānātīti.
     Idam avoca Bhagavā. Attamanā te bhikkhū Bhagavato
bhāsitaṃ abhinandun ti. Imasmiṃ kho pana veyyākara-
ṇasmiṃ bhaññamāne saṭṭhimattānaṃ bhikkhūnaṃ anu-
pādāya āsavehi cittāni vimucciṃsūti.
                     CHACHAKKASUTTAṂ1 CHATTHAṂ.